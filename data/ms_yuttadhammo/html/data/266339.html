<html>
<div class="i">4 Koṇḍaññabuddhavaṁsa</div>
<div class="h">Koṇḍaññabuddhavaṁsa</div>
<div class="q" id="p_21Bu_304"> <div class="divNumber">1.</div> <div class="p"> <table class="singleColumn"> <tr> <td> <div class="pN">304</div> <div class="G">“Dīpaṅkarassa aparena,</div> </td> </tr> <tr> <td> <div class="G">Koṇḍañño nāma nāyako;</div> </td> </tr> <tr> <td> <div class="G">Anantatejo amitayaso,</div> </td> </tr> <tr> <td> <div class="G">Appameyyo durāsado.</div> </td> </tr> </table> </div>
</div>
<div class="q" id="p_21Bu_305"> <div class="divNumber">2.</div> <div class="p"> <table class="singleColumn"> <tr> <td> <div class="pN">305</div> <div class="G">Dharaṇūpamo khamanena,</div> </td> </tr> <tr> <td> <div class="G">sīlena sāgarūpamo;</div> </td> </tr> <tr> <td> <div class="G">Samādhinā merūpamo,</div> </td> </tr> <tr> <td> <div class="G">ñāṇena gaganūpamo.</div> </td> </tr> </table> </div>
</div>
<div class="q" id="p_21Bu_306"> <div class="divNumber">3.</div> <div class="p"> <table class="singleColumn"> <tr> <td> <div class="pN">306</div> <div class="G">Indriyabalabojjhaṅga-</div> </td> </tr> <tr> <td> <div class="G">maggasaccappakāsanaṁ;</div> </td> </tr> <tr> <td> <div class="G">Pakāsesi sadā buddho,</div> </td> </tr> <tr> <td> <div class="G">hitāya sabbapāṇinaṁ.</div> </td> </tr> </table> </div>
</div>
<div class="q" id="p_21Bu_307"> <div class="divNumber">4.</div> <div class="p"> <table class="singleColumn"> <tr> <td> <div class="pN">307</div> <div class="G">Dhammacakkaṁ pavattente,</div> </td> </tr> <tr> <td> <div class="G">koṇḍaññe lokanāyake;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_308"> <div class="divNumber">5.</div> <div class="p"> <table class="singleColumn"> <tr> <td> <div class="pN">308</div> <div class="G">Tato parampi desente,</div> </td> </tr> <tr> <td> <div class="G">naramarūnaṁ samāgame;</div> </td> </tr> <tr> <td> <div class="G">Navutikoṭisahassānaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_309"> <div class="divNumber">6.</div> <div class="p"> <table class="singleColumn"> <tr> <td> <div class="pN">309</div> <div class="G">Titthiye abhimaddanto,</div> </td> </tr> <tr> <td> <div class="G">yadā dhammamadesayi;</div> </td> </tr> <tr> <td> <div class="G">Asītikoṭisahassānaṁ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_310"> <div class="divNumber">7.</div> <div class="p"> <table class="singleColumn"> <tr> <td> <div class="pN">310</div> <div class="G">Sannipātā tayo āsuṁ,</div> </td> </tr> <tr> <td> <div class="G">koṇḍaññassa mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_311"> <div class="divNumber">8.</div> <div class="p"> <table class="singleColumn"> <tr> <td> <div class="pN">311</div> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamo āsi samāgamo;</div> </td> </tr> <tr> <td> <div class="G">Dutiyo koṭisahassānaṁ,</div> </td> </tr> <tr> <td> <div class="G">tatiyo navutikoṭinaṁ.</div> </td> </tr> </table> </div>
</div>
<div class="q" id="p_21Bu_312"> <div class="divNumber">9.</div> <div class="p"> <table class="singleColumn"> <tr> <td> <div class="pN">312</div> <div class="G">Ahaṁ tena samayena,</div> </td> </tr> <tr> <td> <div class="G">vijitāvī nāma khattiyo;</div> </td> </tr> <tr> <td> <div class="G">Samuddaṁ antamantena,</div> </td> </tr> <tr> <td> <div class="G">issariyaṁ vattayāmahaṁ.</div> </td> </tr> </table> </div>
</div>
<div class="q" id="p_21Bu_313"> <div class="divNumber">10.</div> <div class="p"> <table class="singleColumn"> <tr> <td> <div class="pN">313</div> <div class="G">Koṭisatasahassānaṁ,</div> </td> </tr> <tr> <td> <div class="G">vimalānaṁ mahesinaṁ;</div> </td> </tr> <tr> <td> <div class="G">Saha lokagganāthena,</div> </td> </tr> <tr> <td> <div class="G">paramannena tappayiṁ.</div> </td> </tr> </table> </div>
</div>
<div class="q" id="p_21Bu_314"> <div class="divNumber">11.</div> <div class="p"> <table class="singleColumn"> <tr> <td> <div class="pN">314</div> <div class="G">Sopi maṁ buddho byākāsi,</div> </td> </tr> <tr> <td> <div class="G">koṇḍañño lokanāyako;</div> </td> </tr> <tr> <td> <div class="G">‘Aparimeyyito kappe,</div> </td> </tr> <tr> <td> <div class="G">buddho loke bhavissati.</div> </td> </tr> </table> </div>
</div>
<div class="q" id="p_21Bu_315"> <div class="divNumber">12.</div> <div class="p"> <table class="singleColumn"> <tr> <td> <div class="pN">315</div> <div class="G">Padhānaṁ padahitvāna,</div> </td> </tr> <tr> <td> <div class="G">katvā dukkarakārikaṁ;</div> </td> </tr> <tr> <td> <div class="G">Assatthamūle sambuddho,</div> </td> </tr> <tr> <td> <div class="G">bujjhissati mahāyaso.</div> </td> </tr> </table> </div>
</div>
<div class="q" id="p_21Bu_316"> <div class="divNumber">13.</div> <div class="p"> <table class="singleColumn"> <tr> <td> <div class="pN">316</div> <div class="G">Imassa janikā mātā,</div> </td> </tr> <tr> <td> <div class="G">māyā nāma bhavissati;</div> </td> </tr> <tr> <td> <div class="G">Pitā suddhodano nāma,</div> </td> </tr> <tr> <td> <div class="G">ayaṁ hessati gotamo.</div> </td> </tr> </table> </div>
</div>
<div class="q" id="p_21Bu_317"> <div class="divNumber">14.</div> <div class="p"> <table class="singleColumn"> <tr> <td> <div class="pN">317</div> <div class="G">Kolito upatisso ca,</div> </td> </tr> <tr> <td> <div class="G">aggā hessanti sāvakā;</div> </td> </tr> <tr> <td> <div class="G">Ānando nāmupaṭṭhāko,</div> </td> </tr> <tr> <td> <div class="G">upaṭṭhissatimaṁ jinaṁ.</div> </td> </tr> </table> </div>
</div>
<div class="q" id="p_21Bu_318"> <div class="divNumber">15.</div> <div class="p"> <table class="singleColumn"> <tr> <td> <div class="pN">318</div> <div class="G">Khemā uppalavaṇṇā ca,</div> </td> </tr> <tr> <td> <div class="G">aggā hessanti sāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">assatthoti pavuccati.</div> </td> </tr> </table> </div>
</div>
<div class="q" id="p_21Bu_319"> <div class="divNumber">16.</div> <div class="p"> <table class="singleColumn"> <tr> <td> <div class="pN">319</div> <div class="G">Citto ca hatthāḷavako,</div> </td> </tr> <tr> <td> <div class="G">aggā hessantupaṭṭhakā;</div> </td> </tr> <tr> <td> <div class="G">Nandamātā ca uttarā,</div> </td> </tr> <tr> <td> <div class="G">aggā hessantupaṭṭhikā;</div> </td> </tr> <tr> <td> <div class="G">Āyu vassasataṁ tassa,</div> </td> </tr> <tr> <td> <div class="G">gotamassa yasassino’.</div> </td> </tr> </table> </div>
</div>
<div class="q" id="p_21Bu_320"> <div class="divNumber">17.</div> <div class="p"> <table class="singleColumn"> <tr> <td> <div class="pN">320</div> <div class="G">Idaṁ sutvāna vacanaṁ,</div> </td> </tr> <tr> <td> <div class="G">asamassa mahesino;</div> </td> </tr> <tr> <td> <div class="G">Āmoditā naramarū,</div> </td> </tr> <tr> <td> <div class="G">‘buddhabījaṁ kira ayaṁ’.</div> </td> </tr> </table> </div>
</div>
<div class="q" id="p_21Bu_321"> <div class="divNumber">18.</div> <div class="p"> <table class="singleColumn"> <tr> <td> <div class="pN">321</div> <div class="G">Ukkuṭṭhisaddā vattanti,</div> </td> </tr> <tr> <td> <div class="G">apphoṭenti hasanti ca;</div> </td> </tr> <tr> <td> <div class="G">Katañjalī namassanti,</div> </td> </tr> <tr> <td> <div class="G">dasasahassidevatā.</div> </td> </tr> </table> </div>
</div>
<div class="q" id="p_21Bu_322"> <div class="divNumber">19.</div> <div class="p"> <table class="singleColumn"> <tr> <td> <div class="pN">322</div> <div class="G">‘Yadimassa lokanāthassa,</div> </td> </tr> <tr> <td> <div class="G">virajjhissāma sāsanaṁ;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">hessāma sammukhā imaṁ.</div> </td> </tr> </table> </div>
</div>
<div class="q" id="p_21Bu_323"> <div class="divNumber">20.</div> <div class="p"> <table class="singleColumn"> <tr> <td> <div class="pN">323</div> <div class="G">Yathā manussā nadiṁ tarantā,</div> </td> </tr> <tr> <td> <div class="G">Paṭititthaṁ virajjhiya;</div> </td> </tr> <tr> <td> <div class="G">Heṭṭhātitthe gahetvāna,</div> </td> </tr> <tr> <td> <div class="G">Uttaranti mahānadiṁ.</div> </td> </tr> </table> </div>
</div>
<div class="q" id="p_21Bu_324"> <div class="divNumber">21.</div> <div class="p"> <table class="singleColumn"> <tr> <td> <div class="pN">324</div> <div class="G">Evamevaṁ mayaṁ sabbe,</div> </td> </tr> <tr> <td> <div class="G">yadi muñcāmimaṁ jinaṁ;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_325"> <div class="divNumber">22.</div> <div class="p"> <table class="singleColumn"> <tr> <td> <div class="pN">325</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Tameva atthaṁ sādhento,</div> </td> </tr> <tr> <td> <div class="G">mahārajjaṁ jine adaṁ;</div> </td> </tr> <tr> <td> <div class="G">Mahārajjaṁ daditvāna,</div> </td> </tr> <tr> <td> <div class="G">pabbajiṁ tassa santike.</div> </td> </tr> </table> </div>
</div>
<div class="q" id="p_21Bu_326"> <div class="divNumber">23.</div> <div class="p"> <table class="singleColumn"> <tr> <td> <div class="pN">326</div> <div class="G">Suttantaṁ vinayañcāpi,</div> </td> </tr> <tr> <td> <div class="G">navaṅgaṁ satthusāsanaṁ;</div> </td> </tr> <tr> <td> <div class="G">Sabbaṁ pariyāpuṇitvāna,</div> </td> </tr> <tr> <td> <div class="G">sobhayiṁ jinasāsanaṁ.</div> </td> </tr> </table> </div>
</div>
<div class="q" id="p_21Bu_327"> <div class="divNumber">24.</div> <div class="p"> <table class="singleColumn"> <tr> <td> <div class="pN">327</div> <div class="G">Tatthappamatto viharanto,</div> </td> </tr> <tr> <td> <div class="G">nisajjaṭṭhānacaṅkame;</div> </td> </tr> <tr> <td> <div class="G">Abhiññāpāramiṁ gantvā,</div> </td> </tr> <tr> <td> <div class="G">brahmalokamagañchahaṁ.</div> </td> </tr> </table> </div>
</div>
<div class="q" id="p_21Bu_328"> <div class="divNumber">25.</div> <div class="p"> <table class="singleColumn"> <tr> <td> <div class="pN">328</div> <div class="G">Nagaraṁ rammavatī nāma,</div> </td> </tr> <tr> <td> <div class="G">sunando nāma khattiyo;</div> </td> </tr> <tr> <td> <div class="G">Sujātā nāma janikā,</div> </td> </tr> <tr> <td> <div class="G">koṇḍaññassa mahesino.</div> </td> </tr> </table> </div>
</div>
<div class="q" id="p_21Bu_329"> <div class="divNumber">26.</div> <div class="p"> <table class="singleColumn"> <tr> <td> <div class="pN">329</div> <div class="G">Dasavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Suci suruci subho ca,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_330"> <div class="divNumber">27.</div> <div class="p"> <table class="singleColumn"> <tr> <td> <div class="pN">330</div> <div class="G">Tīṇi satasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Rucidevī nāma nārī,</div> </td> </tr> <tr> <td> <div class="G">vijitaseno atrajo.</div> </td> </tr> </table> </div>
</div>
<div class="q" id="p_21Bu_331"> <div class="divNumber">28.</div> <div class="p"> <table class="singleColumn"> <tr> <td> <div class="pN">331</div> <div class="G">Nimitte caturo disvā,</div> </td> </tr> <tr> <td> <div class="G">rathayānena nikkhami;</div> </td> </tr> <tr> <td> <div class="G">Anūnadasamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_332"> <div class="divNumber">29.</div> <div class="p"> <table class="singleColumn"> <tr> <td> <div class="pN">332</div> <div class="G">Brahmunā yācito santo,</div> </td> </tr> <tr> <td> <div class="G">koṇḍañño dvipaduttamo;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">devānaṁ nagaruttame.</div> </td> </tr> </table> </div>
</div>
<div class="q" id="p_21Bu_333"> <div class="divNumber">30.</div> <div class="p"> <table class="singleColumn"> <tr> <td> <div class="pN">333</div> <div class="G">Bhaddo ceva subhaddo ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Anuruddho nāmupaṭṭhāko,</div> </td> </tr> <tr> <td> <div class="G">koṇḍaññassa mahesino.</div> </td> </tr> </table> </div>
</div>
<div class="q" id="p_21Bu_334"> <div class="divNumber">31.</div> <div class="p"> <table class="singleColumn"> <tr> <td> <div class="pN">334</div> <div class="G">Tissā ca upatissā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Sālakalyāṇiko bodhi,</div> </td> </tr> <tr> <td> <div class="G">koṇḍaññassa mahesino.</div> </td> </tr> </table> </div>
</div>
<div class="q" id="p_21Bu_335"> <div class="divNumber">32.</div> <div class="p"> <table class="singleColumn"> <tr> <td> <div class="pN">335</div> <div class="G">Soṇo ca upasoṇo ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Nandā ceva sirīmā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_336"> <div class="divNumber">33.</div> <div class="p"> <table class="singleColumn"> <tr> <td> <div class="pN">336</div> <div class="G">So aṭṭhāsīti hatthāni,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Sobhate uḷurājāva,</div> </td> </tr> <tr> <td> <div class="G">sūriyo majjhanhike yathā.</div> </td> </tr> </table> </div>
</div>
<div class="q" id="p_21Bu_337"> <div class="divNumber">34.</div> <div class="p"> <table class="singleColumn"> <tr> <td> <div class="pN">337</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_338"> <div class="divNumber">35.</div> <div class="p"> <table class="singleColumn"> <tr> <td> <div class="pN">338</div> <div class="G">Khīṇāsavehi vimalehi,</div> </td> </tr> <tr> <td> <div class="G">vicittā āsi medanī;</div> </td> </tr> <tr> <td> <div class="G">Yathā gaganamuḷūhi,</div> </td> </tr> <tr> <td> <div class="G">evaṁ so upasobhatha.</div> </td> </tr> </table> </div>
</div>
<div class="q" id="p_21Bu_339"> <div class="divNumber">36.</div> <div class="p"> <table class="singleColumn"> <tr> <td> <div class="pN">339</div> <div class="G">Tepi nāgā appameyyā,</div> </td> </tr> <tr> <td> <div class="G">asaṅkhobbhā durāsadā;</div> </td> </tr> <tr> <td> <div class="G">Vijjupātaṁva dassetvā,</div> </td> </tr> <tr> <td> <div class="G">nibbutā te mahāyasā.</div> </td> </tr> </table> </div>
</div>
<div class="q" id="p_21Bu_340"> <div class="divNumber">37.</div> <div class="p"> <table class="singleColumn"> <tr> <td> <div class="pN">340</div> <div class="G">Sā ca atuliyā jinassa iddhi,</div> </td> </tr> <tr> <td> <div class="G">Ñāṇaparibhāvito ca samādhi;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">Nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_341"> <div class="divNumber">38.</div> <div class="p"> <table class="singleColumn"> <tr> <td> <div class="pN">341</div> <div class="G">Koṇḍañño pavaro buddho,</div> </td> </tr> <tr> <td> <div class="G">Candārāmamhi nibbuto;</div> </td> </tr> <tr> <td> <div class="G">Tattheva cetiyo citto,</div> </td> </tr> <tr> <td> <div class="G">Satta yojanamussito”ti. (337)</div> </td> </tr> </table> </div>
</div>
<div class="CENTER" id="p_21Bu_342">
<span class="pN">342</span>Koṇḍaññassa bhagavato vaṁso dutiyo.</div>
</html>
