<html>
<div class="i">17.8 Bhikkhunovādavagga</div>
<div class="h">Upālipañcaka</div>
<div class="h">Bhikkhunovādavagga</div>
<div class="q" id="p_5V_2085"> <div class="divNumber">450.</div> <div class="p">
<span class="pN">2085</span>“Katihi nu kho, bhante, aṅgehi samannāgatassa bhikkhuno bhikkhunisaṁgheneva kammaṁ kātabban”ti? </div>
</div>
<div class="q" id="p_5V_2086"> <div class="p">
<span class="pN">2086</span>“Pañcahupāli, aṅgehi samannāgatassa bhikkhuno bhikkhunisaṁgheneva kammaṁ kātabbaṁ, avandiyo so bhikkhu bhikkhunisaṁghena. Katamehi pañcahi? Vivaritvā kāyaṁ bhikkhunīnaṁ dasseti, ūruṁ dasseti, aṅgajātaṁ dasseti, ubho aṁsakūṭe dasseti, obhāsati, gihī sampayojeti— imehi kho, upāli, pañcahaṅgehi samannāgatassa bhikkhuno bhikkhunisaṁgheneva kammaṁ kātabbaṁ. Avandiyo so bhikkhu bhikkhunisaṁghena. </div>
</div>
<div class="q" id="p_5V_2087"> <div class="p">
<span class="pN">2087</span>Aparehipi, upāli, pañcahaṅgehi samannāgatassa bhikkhuno bhikkhunisaṁgheneva kammaṁ kātabbaṁ, avandiyo so bhikkhu bhikkhunisaṁghena. Katamehi pañcahi? Bhikkhunīnaṁ alābhāya parisakkati, bhikkhunīnaṁ anatthāya parisakkati, bhikkhunīnaṁ avāsāya parisakkati, bhikkhuniyo akkosati paribhāsati, bhikkhū bhikkhunīhi bhedeti— imehi kho, upāli, pañcahaṅgehi samannāgatassa bhikkhuno bhikkhunisaṁgheneva kammaṁ kātabbaṁ, avandiyo so bhikkhu bhikkhunisaṁghena. </div>
</div>
<div class="q" id="p_5V_2088"> <div class="p">
<span class="pN">2088</span>Aparehipi, upāli, pañcahaṅgehi samannāgatassa bhikkhuno bhikkhunisaṁgheneva kammaṁ kātabbaṁ, avandiyo so bhikkhu bhikkhunisaṁghena. Katamehi pañcahi? Bhikkhunīnaṁ alābhāya parisakkati, bhikkhunīnaṁ anatthāya parisakkati, bhikkhunīnaṁ avāsāya parisakkati, bhikkhuniyo akkosati paribhāsati, bhikkhū bhikkhunīhi sampayojeti— imehi kho, upāli, pañcahaṅgehi samannāgatassa bhikkhuno bhikkhunisaṁgheneva kammaṁ kātabbaṁ, avandiyo so bhikkhu bhikkhunisaṁghenā”ti. </div>
</div>
<div class="q" id="p_5V_2089"> <div class="divNumber">451.</div> <div class="p">
<span class="pN">2089</span>“Katihi nu kho, bhante, aṅgehi samannāgatāya bhikkhuniyā kammaṁ kātabban”ti? </div>
</div>
<div class="q" id="p_5V_2090"> <div class="p">
<span class="pN">2090</span>“Pañcahupāli, aṅgehi samannāgatāya bhikkhuniyā kammaṁ kātabbaṁ. Katamehi pañcahi? Vivaritvā kāyaṁ bhikkhūnaṁ dasseti, ūruṁ dasseti, aṅgajātaṁ dasseti, ubho aṁsakūṭe dasseti, obhāsati, gihī sampayojeti— imehi kho, upāli, pañcahaṅgehi samannāgatāya bhikkhuniyā kammaṁ kātabbaṁ. </div>
</div>
<div class="q" id="p_5V_2091"> <div class="p">
<span class="pN">2091</span>Aparehipi, upāli, pañcahaṅgehi samannāgatāya bhikkhuniyā kammaṁ kātabbaṁ. Katamehi pañcahi? Bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya parisakkati, bhikkhū akkosati paribhāsati, bhikkhuniyo bhikkhūhi bhedeti— imehi kho, upāli, pañcahaṅgehi samannāgatāya bhikkhuniyā kammaṁ kātabbaṁ. </div>
</div>
<div class="q" id="p_5V_2092"> <div class="p">
<span class="pN">2092</span>Aparehipi, upāli, pañcahaṅgehi samannāgatāya bhikkhuniyā kammaṁ kātabbaṁ. Katamehi pañcahi? Bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya parisakkati, bhikkhū akkosati paribhāsati, bhikkhuniyo bhikkhūhi sampayojeti— imehi kho, upāli, pañcahaṅgehi samannāgatāya bhikkhuniyā kammaṁ kātabban”ti. </div>
</div>
<div class="q" id="p_5V_2093"> <div class="divNumber">452.</div> <div class="p">
<span class="pN">2093</span>“Katihi nu kho, bhante, aṅgehi samannāgatena bhikkhunā bhikkhunīnaṁ ovādo na ṭhapetabbo”ti? </div>
</div>
<div class="q" id="p_5V_2094"> <div class="p">
<span class="pN">2094</span>“Pañcahupāli, aṅgehi samannāgatena bhikkhunā bhikkhunīnaṁ ovādo na ṭhapetabbo. Katamehi pañcahi? Alajjī ca hoti, bālo ca, apakatatto ca, cāvanādhippāyo vattā hoti, no vuṭṭhānādhippāyo— imehi kho, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo. </div>
</div>
<div class="q" id="p_5V_2095"> <div class="p">
<span class="pN">2095</span>Aparehipi, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo. Katamehi pañcahi? Aparisuddhakāyasamācāro hoti, aparisuddhavacīsamācāro hoti, aparisuddhājīvo hoti, bālo hoti, abyatto, na paṭibalo anuyuñjiyamāno anuyogaṁ dātuṁ— imehi kho, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo. </div>
</div>
<div class="q" id="p_5V_2096"> <div class="p">
<span class="pN">2096</span>Aparehipi, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo. Katamehi pañcahi? Kāyikena anācārena samannāgato hoti, vācasikena anācārena samannāgato hoti, kāyikavācasikena anācārena samannāgato hoti, bhikkhunīnaṁ akkosakaparibhāsako hoti, bhikkhunīhi saddhiṁ saṁsaṭṭho viharati ananulomikena saṁsaggena— imehi kho, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo. </div>
</div>
<div class="q" id="p_5V_2097"> <div class="p">
<span class="pN">2097</span>Aparehipi, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo. Katamehi pañcahi? Alajjī ca hoti, bālo ca, apakatatto ca, bhaṇḍanakārako ca hoti kalahakārako, sikkhāya ca na paripūrikārī— imehi kho, upāli, pañcahaṅgehi samannāgatena bhikkhunā bhikkhunīnaṁ ovādo na ṭhapetabbo”ti. </div>
</div>
<div class="q" id="p_5V_2098"> <div class="divNumber">453.</div> <div class="p">
<span class="pN">2098</span>“Katihi nu kho, bhante, aṅgehi samannāgatena bhikkhunā bhikkhunīnaṁ ovādo na gahetabbo”ti? </div>
</div>
<div class="q" id="p_5V_2099"> <div class="p">
<span class="pN">2099</span>“Pañcahupāli, aṅgehi samannāgatena bhikkhunā bhikkhunīnaṁ ovādo na gahetabbo. Katamehi pañcahi? Kāyikena anācārena samannāgato hoti, vācasikena anācārena samannāgato hoti, kāyikavācasikena anācārena samannāgato hoti, bhikkhunīnaṁ akkosakaparibhāsako hoti, bhikkhunīhi saddhiṁ saṁsaṭṭho viharati ananulomikena saṁsaggena— imehi kho, upāli, pañcahaṅgehi samannāgatena bhikkhunā bhikkhunīnaṁ ovādo na gahetabbo. </div>
</div>
<div class="q" id="p_5V_2100"> <div class="p">
<span class="pN">2100</span>Aparehipi, upāli, pañcahaṅgehi samannāgatena bhikkhunā bhikkhunīnaṁ ovādo na gahetabbo. Katamehi pañcahi? Alajjī ca hoti, bālo ca, apakatatto ca, gamiko vā hoti, gilāno vā— imehi kho, upāli, pañcahaṅgehi samannāgatena bhikkhunā bhikkhunīnaṁ ovādo na gahetabbo”ti. </div>
</div>
<div class="q" id="p_5V_2101"> <div class="divNumber">454.</div> <div class="p">
<span class="pN">2101</span>“Katihi nu kho, bhante, aṅgehi samannāgatena bhikkhunā saddhiṁ na sākacchitabbo”ti? </div>
</div>
<div class="q" id="p_5V_2102"> <div class="p">
<span class="pN">2102</span>“Pañcahupāli, aṅgehi samannāgatena bhikkhunā saddhiṁ na sākacchitabbo. Katamehi pañcahi? Na asekkhena sīlakkhandhena samannāgato hoti, na asekkhena samādhikkhandhena samannāgato hoti, na asekkhena paññākkhandhena samannāgato hoti, na asekkhena vimuttikkhandhena samannāgato hoti, na asekkhena vimuttiñāṇadassanakkhandhena samannāgato hoti— imehi kho, upāli, pañcahaṅgehi samannāgatena bhikkhunā saddhiṁ na sākacchitabbo. Pañcahupāli, aṅgehi samannāgatena bhikkhunā saddhiṁ sākacchitabbo. Katamehi pañcahi? Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti— imehi kho, upāli, pañcahaṅgehi samannāgatena bhikkhunā saddhiṁ sākacchitabbo. </div>
</div>
<div class="q" id="p_5V_2103"> <div class="p">
<span class="pN">2103</span>Aparehipi, upāli, pañcahaṅgehi samannāgatena bhikkhunā saddhiṁ na sākacchitabbo. Katamehi pañcahi? Na atthapaṭisambhidāpatto hoti, na dhammapaṭisambhidāpatto hoti, na niruttipaṭisambhidāpatto hoti, na paṭibhānapaṭisambhidāpatto hoti, yathāvimuttaṁ cittaṁ na paccavekkhitā— imehi kho, upāli, pañcahaṅgehi samannāgatena bhikkhunā saddhiṁ na sākacchitabbo. Pañcahupāli, aṅgehi samannāgatena bhikkhunā saddhiṁ sākacchitabbo. Katamehi pañcahi? Atthapaṭisambhidāpatto hoti, dhammapaṭisambhidāpatto hoti, niruttipaṭisambhidāpatto hoti, paṭibhānapaṭisambhidāpatto hoti, yathāvimuttaṁ cittaṁ paccavekkhitā— imehi kho, upāli, pañcahaṅgehi samannāgatena bhikkhunā saddhiṁ sākacchitabbo”ti. </div>
</div>
<div class="CENTER" id="p_5V_2104">
<span class="pN">2104</span>Bhikkhunovādavaggo niṭṭhito aṭṭhamo.</div>
<div class="SUMMARY" id="p_5V_2105">
<span class="pN">2105</span><span class="firstLetter">T</span>assuddānaṁ</div>
<div class="q" id="p_5V_2106"> <div class="p"> <table class="singleColumn"> <tr> <td> <div class="pN">2106</div> <div class="G">Bhikkhunīheva kātabbaṁ,</div> </td> </tr> <tr> <td> <div class="G">aparehi tathā duve;</div> </td> </tr> <tr> <td> <div class="G">Bhikkhunīnaṁ tayo kammā,</div> </td> </tr> <tr> <td> <div class="G">na ṭhapetabbā dve dukā;</div> </td> </tr> <tr> <td> <div class="G">Na gahetabbā dve vuttā,</div> </td> </tr> <tr> <td> <div class="G">sākacchāsu ca dve dukāti.</div> </td> </tr> </table> </div>
</div>
</html>
