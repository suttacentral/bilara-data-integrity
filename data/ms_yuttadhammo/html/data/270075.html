<html>
<div class="i">17.2.5 Pañcakaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Pañcakaniddesa</div>
<div class="q" id="p_30Vbh_2842"> <div class="divNumber">940.</div> <div class="p">
<span class="pN">2842</span>Tattha katamāni pañcorambhāgiyāni saṁyojanāni? Sakkāyadiṭṭhi, vicikicchā, sīlabbataparāmāso, kāmacchando, byāpādo— imāni pañcorambhāgiyāni saṁyojanāni. (1) </div>
</div>
<div class="q" id="p_30Vbh_2843"> <div class="p">
<span class="pN">2843</span>Tattha katamāni pañcuddhambhāgiyāni saṁyojanāni? Rūparāgo, arūparāgo, māno, uddhaccaṁ, avijjā— imāni pañcuddhambhāgiyāni saṁyojanāni. (2) </div>
</div>
<div class="q" id="p_30Vbh_2844"> <div class="p">
<span class="pN">2844</span>Tattha katamāni pañca macchariyāni? Āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ— imāni pañca macchariyāni. (3) </div>
</div>
<div class="q" id="p_30Vbh_2845"> <div class="p">
<span class="pN">2845</span>Tattha katame pañca saṅgā? Rāgasaṅgo, dosasaṅgo, mohasaṅgo, mānasaṅgo, diṭṭhisaṅgo— ime pañca saṅgā. (4) </div>
</div>
<div class="q" id="p_30Vbh_2846"> <div class="p">
<span class="pN">2846</span>Tattha katame pañca sallā? Rāgasallaṁ, dosasallaṁ, mohasallaṁ, mānasallaṁ, diṭṭhisallaṁ— ime pañca sallā. (5) </div>
</div>
<div class="q" id="p_30Vbh_2847"> <div class="divNumber">941.</div> <div class="p">
<span class="pN">2847</span>Tattha katame pañca cetokhilā? Satthari kaṅkhati vicikicchati nādhimuccati na sampasīdati, dhamme kaṅkhati vicikicchati nādhimuccati na sampasīdati, saṁghe kaṅkhati vicikicchati nādhimuccati na sampasīdati, sikkhāya kaṅkhati vicikicchati nādhimuccati na sampasīdati, sabrahmacārīsu kupito hoti anattamano āhatacitto khilajāto— ime pañca cetokhilā. (6) </div>
</div>
<div class="q" id="p_30Vbh_2848"> <div class="p">
<span class="pN">2848</span>Tattha katame pañca cetaso vinibandhā? Kāme avītarāgo hoti avigatacchando avigatapemo avigatapipāso avigatapariḷāho avigatataṇho; kāye avītarāgo hoti… rūpe avītarāgo hoti… yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati; aññataraṁ devanikāyaṁ paṇidhāya brahmacariyaṁ carati— “imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā”ti— ime pañca cetasovinibandhā. (7) </div>
</div>
<div class="q" id="p_30Vbh_2849"> <div class="p">
<span class="pN">2849</span>Tattha katamāni pañca nīvaraṇāni? Kāmacchandanīvaraṇaṁ, byāpādanīvaraṇaṁ, thinamiddhanīvaraṇaṁ, uddhaccakukkuccanīvaraṇaṁ, vicikicchānīvaraṇaṁ— imāni pañca nīvaraṇāni. (8) </div>
</div>
<div class="q" id="p_30Vbh_2850"> <div class="p">
<span class="pN">2850</span>Tattha katamāni pañca kammāni ānantarikāni? Mātā jīvitā voropitā hoti, pitā jīvitā voropito hoti, arahanto jīvitā voropito hoti, duṭṭhena cittena tathāgatassa lohitaṁ uppāditaṁ hoti, saṁgho bhinno hoti— imāni pañca kammāni ānantarikāni. (9) </div>
</div>
<div class="q" id="p_30Vbh_2851"> <div class="p">
<span class="pN">2851</span>Tattha katamā pañca diṭṭhiyo? “Saññī attā hoti arogo paraṁ maraṇā”ti ittheke abhivadanti, “asaññī attā hoti arogo paraṁ maraṇā”ti ittheke abhivadanti, “nevasaññīnāsaññī attā hoti arogo paraṁ maraṇā”ti ittheke abhivadanti, sato vā pana sattassa ucchedaṁ vināsaṁ vibhavaṁ paññapenti, diṭṭhadhammanibbānaṁ vā paneke abhivadanti— imā pañca diṭṭhiyo. (10) </div>
</div>
<div class="q" id="p_30Vbh_2852"> <div class="divNumber">942.</div> <div class="p">
<span class="pN">2852</span>Tattha katame pañca verā? Pāṇātipāto, adinnādānaṁ, kāmesumicchācāro, musāvādo, surāmerayamajjapamādaṭṭhānā— ime pañca verā. (11) </div>
</div>
<div class="q" id="p_30Vbh_2853"> <div class="p">
<span class="pN">2853</span>Tattha katame pañca byasanā? Ñātibyasanaṁ, bhogabyasanaṁ, rogabyasanaṁ, sīlabyasanaṁ, diṭṭhibyasanaṁ— ime pañca byasanā. (12) </div>
</div>
<div class="q" id="p_30Vbh_2854"> <div class="p">
<span class="pN">2854</span>Tattha katame pañca akkhantiyā ādīnavā? Bahuno janassa appiyo hoti amanāpo, verabahulo ca hoti, vajjabahulo ca, sammūḷho kālaṁ karoti, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati— ime pañca akkhantiyā ādīnavā. (13) </div>
</div>
<div class="q" id="p_30Vbh_2855"> <div class="p">
<span class="pN">2855</span>Tattha katamāni pañca bhayāni? Ājīvakabhayaṁ, asilokabhayaṁ, parisasārajjabhayaṁ, maraṇabhayaṁ, duggatibhayaṁ— imāni pañca bhayāni. (14) </div>
</div>
<div class="q" id="p_30Vbh_2856"> <div class="divNumber">943.</div> <div class="p">
<span class="pN">2856</span>Tattha katame pañca diṭṭhadhammanibbānavādā? Idhekacco samaṇo vā brāhmaṇo vā evaṁvādī hoti evaṁdiṭṭhī— “yato kho, bho, ayaṁ attā pañcahi kāmaguṇehi samappito samaṅgībhūto paricāreti, ettāvatā kho, bho, ayaṁ attā paramadiṭṭhadhammanibbānappatto hotī”ti. Ittheke sato sattassa paramadiṭṭhadhammanibbānaṁ paññapenti. </div>
</div>
<div class="q" id="p_30Vbh_2857"> <div class="p">
<span class="pN">2857</span>Tamañño evamāha— “atthi kho, bho, eso attā yaṁ tvaṁ vadesi ‘neso natthī’ti vadāmi. No ca kho, bho, ayaṁ attā ettāvatā paramadiṭṭhadhammanibbānappatto hoti. Taṁ kissa hetu? Kāmā hi, bho, aniccā dukkhā vipariṇāmadhammā. Tesaṁ vipariṇāmaññathābhāvā uppajjanti sokaparidevadukkhadomanassupāyāsā. Yato kho, bho, ayaṁ attā vivicceva kāmehi…pe… paṭhamaṁ jhānaṁ upasampajja viharati, ettāvatā kho, bho, ayaṁ attā paramadiṭṭhadhammanibbānappatto hotī”ti. Ittheke sato sattassa paramadiṭṭhadhammanibbānaṁ paññapenti. </div>
</div>
<div class="q" id="p_30Vbh_2858"> <div class="p">
<span class="pN">2858</span>Tamañño evamāha— “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā paramadiṭṭhadhammanibbānappatto hoti. Taṁ kissa hetu? Yadeva tattha vitakkitaṁ vicāritaṁ etena etaṁ oḷārikaṁ akkhāyati. Yato kho, bho, ayaṁ attā vitakkavicārānaṁ vūpasamā…pe… dutiyaṁ jhānaṁ upasampajja viharati, ettāvatā kho, bho, ayaṁ attā paramadiṭṭhadhammanibbānappatto hotī”ti. Ittheke sato sattassa paramadiṭṭhadhammanibbānaṁ paññapenti. </div>
</div>
<div class="q" id="p_30Vbh_2859"> <div class="p">
<span class="pN">2859</span>Tamañño evamāha— “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā paramadiṭṭhadhammanibbānappatto hoti. Taṁ kissa hetu? Yadeva tattha pītigataṁ cetaso uppilāvitaṁ, etena etaṁ oḷārikaṁ akkhāyati. Yato kho, bho, ayaṁ attā pītiyā ca virāgā…pe… tatiyaṁ jhānaṁ upasampajja viharati, ettāvatā kho, bho, ayaṁ attā paramadiṭṭhadhammanibbānappatto hotī”ti. Ittheke sato sattassa paramadiṭṭhadhammanibbānaṁ paññapenti. </div>
</div>
<div class="q" id="p_30Vbh_2860"> <div class="p">
<span class="pN">2860</span>Tamañño evamāha— “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā paramadiṭṭhadhammanibbānappatto hoti. Taṁ kissa hetu? Yadeva tattha sukhapīti cetaso ābhogo, etena etaṁ oḷārikaṁ akkhāyati. Yato kho, bho, ayaṁ attā sukhassa ca pahānā…pe… catutthaṁ jhānaṁ upasampajja viharati, ettāvatā kho, bho, ayaṁ attā paramadiṭṭhadhammanibbānappatto hotī”ti. Ittheke sato sattassa paramadiṭṭhadhammanibbānaṁ paññapenti. Ime pañca diṭṭhadhammanibbānavādā. (15) </div>
</div>
<div class="CENTER" id="p_30Vbh_2861">
<span class="pN">2861</span>Pañcakaṁ.</div>
</html>
