<html>
<div class="i">40.6 Bākulattheraapadāna</div>
<div class="h">Pilindavacchavagga</div>
<div class="h">Bākulattheraapadāna</div>
<div class="q" id="p_20Ap1_4694"> <div class="divNumber">386.</div> <div class="p"> <table class="singleColumn"> <tr> <td> <div class="pN">4694</div> <div class="G">“Himavantassāvidūre,</div> </td> </tr> <tr> <td> <div class="G">sobhito nāma pabbato;</div> </td> </tr> <tr> <td> <div class="G">Assamo sukato mayhaṁ,</div> </td> </tr> <tr> <td> <div class="G">sakasissehi māpito.</div> </td> </tr> </table> </div>
</div>
<div class="q" id="p_20Ap1_4695"> <div class="divNumber">387.</div> <div class="p"> <table class="singleColumn"> <tr> <td> <div class="pN">4695</div> <div class="G">Maṇḍapā ca bahū tattha,</div> </td> </tr> <tr> <td> <div class="G">pupphitā sinduvārakā;</div> </td> </tr> <tr> <td> <div class="G">Kapitthā ca bahū tattha,</div> </td> </tr> <tr> <td> <div class="G">pupphitā jīvajīvakā.</div> </td> </tr> </table> </div>
</div>
<div class="q" id="p_20Ap1_4696"> <div class="divNumber">388.</div> <div class="p"> <table class="singleColumn"> <tr> <td> <div class="pN">4696</div> <div class="G">Nigguṇḍiyo bahū tattha,</div> </td> </tr> <tr> <td> <div class="G">badarāmalakāni ca;</div> </td> </tr> <tr> <td> <div class="G">Phārusakā alābū ca,</div> </td> </tr> <tr> <td> <div class="G">puṇḍarīkā ca pupphitā.</div> </td> </tr> </table> </div>
</div>
<div class="q" id="p_20Ap1_4697"> <div class="divNumber">389.</div> <div class="p"> <table class="singleColumn"> <tr> <td> <div class="pN">4697</div> <div class="G">Āḷakā beluvā tattha,</div> </td> </tr> <tr> <td> <div class="G">kadalī mātuluṅgakā;</div> </td> </tr> <tr> <td> <div class="G">Mahānāmā bahū tattha,</div> </td> </tr> <tr> <td> <div class="G">ajjunā ca piyaṅgukā.</div> </td> </tr> </table> </div>
</div>
<div class="q" id="p_20Ap1_4698"> <div class="divNumber">390.</div> <div class="p"> <table class="singleColumn"> <tr> <td> <div class="pN">4698</div> <div class="G">Kosambā saḷalā nimbā,</div> </td> </tr> <tr> <td> <div class="G">nigrodhā ca kapitthanā;</div> </td> </tr> <tr> <td> <div class="G">Ediso assamo mayhaṁ,</div> </td> </tr> <tr> <td> <div class="G">sasissohaṁ tahiṁ vasiṁ.</div> </td> </tr> </table> </div>
</div>
<div class="q" id="p_20Ap1_4699"> <div class="divNumber">391.</div> <div class="p"> <table class="singleColumn"> <tr> <td> <div class="pN">4699</div> <div class="G">Anomadassī bhagavā,</div> </td> </tr> <tr> <td> <div class="G">sayambhū lokanāyako;</div> </td> </tr> <tr> <td> <div class="G">Gavesaṁ paṭisallānaṁ,</div> </td> </tr> <tr> <td> <div class="G">mamassamamupāgami.</div> </td> </tr> </table> </div>
</div>
<div class="q" id="p_20Ap1_4700"> <div class="divNumber">392.</div> <div class="p"> <table class="singleColumn"> <tr> <td> <div class="pN">4700</div> <div class="G">Upetamhi mahāvīre,</div> </td> </tr> <tr> <td> <div class="G">anomadassimahāyase;</div> </td> </tr> <tr> <td> <div class="G">Khaṇena lokanāthassa,</div> </td> </tr> <tr> <td> <div class="G">vātābādho samuṭṭhahi.</div> </td> </tr> </table> </div>
</div>
<div class="q" id="p_20Ap1_4701"> <div class="divNumber">393.</div> <div class="p"> <table class="singleColumn"> <tr> <td> <div class="pN">4701</div> <div class="G">Vicaranto araññamhi,</div> </td> </tr> <tr> <td> <div class="G">addasaṁ lokanāyakaṁ;</div> </td> </tr> <tr> <td> <div class="G">Upagantvāna sambuddhaṁ,</div> </td> </tr> <tr> <td> <div class="G">cakkhumantaṁ mahāyasaṁ.</div> </td> </tr> </table> </div>
</div>
<div class="q" id="p_20Ap1_4702"> <div class="divNumber">394.</div> <div class="p"> <table class="singleColumn"> <tr> <td> <div class="pN">4702</div> <div class="G">Iriyañcāpi disvāna,</div> </td> </tr> <tr> <td> <div class="G">upalakkhesahaṁ tadā;</div> </td> </tr> <tr> <td> <div class="G">Asaṁsayañhi buddhassa,</div> </td> </tr> <tr> <td> <div class="G">byādhi no udapajjatha.</div> </td> </tr> </table> </div>
</div>
<div class="q" id="p_20Ap1_4703"> <div class="divNumber">395.</div> <div class="p"> <table class="singleColumn"> <tr> <td> <div class="pN">4703</div> <div class="G">Khippaṁ assamamāgañchiṁ,</div> </td> </tr> <tr> <td> <div class="G">mama sissāna santike;</div> </td> </tr> <tr> <td> <div class="G">Bhesajjaṁ kattukāmohaṁ,</div> </td> </tr> <tr> <td> <div class="G">sisse āmantayiṁ tadā.</div> </td> </tr> </table> </div>
</div>
<div class="q" id="p_20Ap1_4704"> <div class="divNumber">396.</div> <div class="p"> <table class="singleColumn"> <tr> <td> <div class="pN">4704</div> <div class="G">Paṭissuṇitvāna me vākyaṁ,</div> </td> </tr> <tr> <td> <div class="G">sissā sabbe sagāravā;</div> </td> </tr> <tr> <td> <div class="G">Ekajjhaṁ sannipatiṁsu,</div> </td> </tr> <tr> <td> <div class="G">satthugāravatā mama.</div> </td> </tr> </table> </div>
</div>
<div class="q" id="p_20Ap1_4705"> <div class="divNumber">397.</div> <div class="p"> <table class="singleColumn"> <tr> <td> <div class="pN">4705</div> <div class="G">Khippaṁ pabbatamāruyha,</div> </td> </tr> <tr> <td> <div class="G">sabbosadhamahāsahaṁ;</div> </td> </tr> <tr> <td> <div class="G">Pānīyayogaṁ katvāna,</div> </td> </tr> <tr> <td> <div class="G">buddhaseṭṭhassadāsahaṁ.</div> </td> </tr> </table> </div>
</div>
<div class="q" id="p_20Ap1_4706"> <div class="divNumber">398.</div> <div class="p"> <table class="singleColumn"> <tr> <td> <div class="pN">4706</div> <div class="G">Paribhutte mahāvīre,</div> </td> </tr> <tr> <td> <div class="G">sabbaññulokanāyake;</div> </td> </tr> <tr> <td> <div class="G">Khippaṁ vāto vūpasami,</div> </td> </tr> <tr> <td> <div class="G">sugatassa mahesino.</div> </td> </tr> </table> </div>
</div>
<div class="q" id="p_20Ap1_4707"> <div class="divNumber">399.</div> <div class="p"> <table class="singleColumn"> <tr> <td> <div class="pN">4707</div> <div class="G">Passaddhaṁ darathaṁ disvā,</div> </td> </tr> <tr> <td> <div class="G">anomadassī mahāyaso;</div> </td> </tr> <tr> <td> <div class="G">Sakāsane nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4708"> <div class="divNumber">400.</div> <div class="p"> <table class="singleColumn"> <tr> <td> <div class="pN">4708</div> <div class="G">‘Yo me pādāsi bhesajjaṁ,</div> </td> </tr> <tr> <td> <div class="G">byādhiñca samayī mama;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4709"> <div class="divNumber">401.</div> <div class="p"> <table class="singleColumn"> <tr> <td> <div class="pN">4709</div> <div class="G">Kappasatasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Vādite tūriye tattha,</div> </td> </tr> <tr> <td> <div class="G">modissati sadā ayaṁ.</div> </td> </tr> </table> </div>
</div>
<div class="q" id="p_20Ap1_4710"> <div class="divNumber">402.</div> <div class="p"> <table class="singleColumn"> <tr> <td> <div class="pN">4710</div> <div class="G">Manussalokamāgantvā,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_4711"> <div class="divNumber">403.</div> <div class="p"> <table class="singleColumn"> <tr> <td> <div class="pN">4711</div> <div class="G">Pañcapaññāsakappamhi,</div> </td> </tr> <tr> <td> <div class="G">anomo nāma khattiyo;</div> </td> </tr> <tr> <td> <div class="G">Cāturanto vijitāvī,</div> </td> </tr> <tr> <td> <div class="G">jambumaṇḍassa issaro.</div> </td> </tr> </table> </div>
</div>
<div class="q" id="p_20Ap1_4712"> <div class="divNumber">404.</div> <div class="p"> <table class="singleColumn"> <tr> <td> <div class="pN">4712</div> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo;</div> </td> </tr> <tr> <td> <div class="G">Tāvatiṁsepi khobhetvā,</div> </td> </tr> <tr> <td> <div class="G">issaraṁ kārayissati.</div> </td> </tr> </table> </div>
</div>
<div class="q" id="p_20Ap1_4713"> <div class="divNumber">405.</div> <div class="p"> <table class="singleColumn"> <tr> <td> <div class="pN">4713</div> <div class="G">Devabhūto manusso vā,</div> </td> </tr> <tr> <td> <div class="G">appābādho bhavissati;</div> </td> </tr> <tr> <td> <div class="G">Pariggahaṁ vivajjetvā,</div> </td> </tr> <tr> <td> <div class="G">byādhiṁ loke tarissati.</div> </td> </tr> </table> </div>
</div>
<div class="q" id="p_20Ap1_4714"> <div class="divNumber">406.</div> <div class="p"> <table class="singleColumn"> <tr> <td> <div class="pN">4714</div> <div class="G">Apparimeyye ito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_4715"> <div class="divNumber">407.</div> <div class="p"> <table class="singleColumn"> <tr> <td> <div class="pN">4715</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_4716"> <div class="divNumber">408.</div> <div class="p"> <table class="singleColumn"> <tr> <td> <div class="pN">4716</div> <div class="G">Kilese jhāpayitvāna,</div> </td> </tr> <tr> <td> <div class="G">taṇhāsotaṁ tarissati;</div> </td> </tr> <tr> <td> <div class="G">Bākulo nāma nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_4717"> <div class="divNumber">409.</div> <div class="p"> <table class="singleColumn"> <tr> <td> <div class="pN">4717</div> <div class="G">Idaṁ sabbaṁ abhiññāya,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">etadagge ṭhapessati’.</div> </td> </tr> </table> </div>
</div>
<div class="q" id="p_20Ap1_4718"> <div class="divNumber">410.</div> <div class="p"> <table class="singleColumn"> <tr> <td> <div class="pN">4718</div> <div class="G">Anomadassī bhagavā,</div> </td> </tr> <tr> <td> <div class="G">sayambhū lokanāyako;</div> </td> </tr> <tr> <td> <div class="G">Vivekānuvilokento,</div> </td> </tr> <tr> <td> <div class="G">mamassamamupāgami.</div> </td> </tr> </table> </div>
</div>
<div class="q" id="p_20Ap1_4719"> <div class="divNumber">411.</div> <div class="p"> <table class="singleColumn"> <tr> <td> <div class="pN">4719</div> <div class="G">Upāgataṁ mahāvīraṁ,</div> </td> </tr> <tr> <td> <div class="G">sabbaññuṁ lokanāyakaṁ;</div> </td> </tr> <tr> <td> <div class="G">Sabbosadhena tappesiṁ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap1_4720"> <div class="divNumber">412.</div> <div class="p"> <table class="singleColumn"> <tr> <td> <div class="pN">4720</div> <div class="G">Tassa me sukataṁ kammaṁ,</div> </td> </tr> <tr> <td> <div class="G">sukhette bījasampadā;</div> </td> </tr> <tr> <td> <div class="G">Khepetuṁ neva sakkomi,</div> </td> </tr> <tr> <td> <div class="G">tadā hi sukataṁ mama.</div> </td> </tr> </table> </div>
</div>
<div class="q" id="p_20Ap1_4721"> <div class="divNumber">413.</div> <div class="p"> <table class="singleColumn"> <tr> <td> <div class="pN">4721</div> <div class="G">Lābhā mama suladdhaṁ me,</div> </td> </tr> <tr> <td> <div class="G">yohaṁ addakkhi nāyakaṁ;</div> </td> </tr> <tr> <td> <div class="G">Tena kammāvasesena,</div> </td> </tr> <tr> <td> <div class="G">pattomhi acalaṁ padaṁ.</div> </td> </tr> </table> </div>
</div>
<div class="q" id="p_20Ap1_4722"> <div class="divNumber">414.</div> <div class="p"> <table class="singleColumn"> <tr> <td> <div class="pN">4722</div> <div class="G">Sabbametaṁ abhiññāya,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_4723"> <div class="divNumber">415.</div> <div class="p"> <table class="singleColumn"> <tr> <td> <div class="pN">4723</div> <div class="G">Aparimeyye ito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">bhesajjassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_4724"> <div class="divNumber">416.</div> <div class="p"> <table class="singleColumn"> <tr> <td> <div class="pN">4724</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4725"> <div class="divNumber">417.</div> <div class="p"> <table class="singleColumn"> <tr> <td> <div class="pN">4725</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4726"> <div class="divNumber">418.</div> <div class="p"> <table class="singleColumn"> <tr> <td> <div class="pN">4726</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4727"> <div class="p">
<span class="pN">4727</span>Itthaṁ sudaṁ āyasmā bākulo thero imā gāthāyo abhāsitthāti. </div>
</div>
<div class="CENTER" id="p_20Ap1_4728">
<span class="pN">4728</span>Bākulattherassāpadānaṁ chaṭṭhaṁ.</div>
</html>
