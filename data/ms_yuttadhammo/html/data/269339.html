<html>
<div class="i">10.1.8 Takkalajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Takkalajātaka</div>
<div class="q" id="p_22J_1997"> <div class="divNumber">82.</div> <div class="p"> <table class="singleColumn"> <tr> <td> <div class="pN">1997</div> <div class="G">“Na takkalā santi na āluvāni,</div> </td> </tr> <tr> <td> <div class="G">Na biḷāliyo na kaḷambāni tāta;</div> </td> </tr> <tr> <td> <div class="G">Eko araññamhi susānamajjhe,</div> </td> </tr> <tr> <td> <div class="G">Kimatthiko tāta khaṇāsi kāsuṁ”.</div> </td> </tr> </table> </div>
</div>
<div class="q" id="p_22J_1998"> <div class="divNumber">83.</div> <div class="p"> <table class="singleColumn"> <tr> <td> <div class="pN">1998</div> <div class="G">“Pitāmaho tāta sudubbalo te,</div> </td> </tr> <tr> <td> <div class="G">Anekabyādhīhi dukhena phuṭṭho;</div> </td> </tr> <tr> <td> <div class="G">Tamajjahaṁ nikhaṇissāmi sobbhe,</div> </td> </tr> <tr> <td> <div class="G">Na hissa taṁ jīvitaṁ rocayāmi”.</div> </td> </tr> </table> </div>
</div>
<div class="q" id="p_22J_1999"> <div class="divNumber">84.</div> <div class="p"> <table class="singleColumn"> <tr> <td> <div class="pN">1999</div> <div class="G">“Saṅkappametaṁ paṭiladdha pāpakaṁ,</div> </td> </tr> <tr> <td> <div class="G">Accāhitaṁ kamma karosi luddaṁ;</div> </td> </tr> <tr> <td> <div class="G">Mayāpi tāta paṭilacchase tuvaṁ,</div> </td> </tr> <tr> <td> <div class="G">Etādisaṁ kamma jarūpanīto;</div> </td> </tr> <tr> <td> <div class="G">Taṁ kullavattaṁ anuvattamāno,</div> </td> </tr> <tr> <td> <div class="G">Ahampi taṁ nikhaṇissāmi sobbhe”.</div> </td> </tr> </table> </div>
</div>
<div class="q" id="p_22J_2000"> <div class="divNumber">85.</div> <div class="p"> <table class="singleColumn"> <tr> <td> <div class="pN">2000</div> <div class="G">“Pharusāhi vācāhi pakubbamāno,</div> </td> </tr> <tr> <td> <div class="G">Āsajja maṁ tvaṁ vadase kumāra;</div> </td> </tr> <tr> <td> <div class="G">Putto mamaṁ orasako samāno,</div> </td> </tr> <tr> <td> <div class="G">Ahitānukampī mama tvaṁsi putta”.</div> </td> </tr> </table> </div>
</div>
<div class="q" id="p_22J_2001"> <div class="divNumber">86.</div> <div class="p"> <table class="singleColumn"> <tr> <td> <div class="pN">2001</div> <div class="G">“Na tāhaṁ tāta ahitānukampī,</div> </td> </tr> <tr> <td> <div class="G">Hitānukampī te ahampi tāta;</div> </td> </tr> <tr> <td> <div class="G">Pāpañca taṁ kamma pakubbamānaṁ,</div> </td> </tr> <tr> <td> <div class="G">Arahāmi no vārayituṁ tato”.</div> </td> </tr> </table> </div>
</div>
<div class="q" id="p_22J_2002"> <div class="divNumber">87.</div> <div class="p"> <table class="singleColumn"> <tr> <td> <div class="pN">2002</div> <div class="G">“Yo mātaraṁ vā pitaraṁ saviṭṭha,</div> </td> </tr> <tr> <td> <div class="G">Adūsake hiṁsati pāpadhammo;</div> </td> </tr> <tr> <td> <div class="G">Kāyassa bhedā abhisamparāyaṁ,</div> </td> </tr> <tr> <td> <div class="G">Asaṁsayaṁ so nirayaṁ upeti.</div> </td> </tr> </table> </div>
</div>
<div class="q" id="p_22J_2003"> <div class="divNumber">88.</div> <div class="p"> <table class="singleColumn"> <tr> <td> <div class="pN">2003</div> <div class="G">Yo mātaraṁ vā pitaraṁ saviṭṭha,</div> </td> </tr> <tr> <td> <div class="G">Annena pānena upaṭṭhahāti;</div> </td> </tr> <tr> <td> <div class="G">Kāyassa bhedā abhisamparāyaṁ,</div> </td> </tr> <tr> <td> <div class="G">Asaṁsayaṁ so sugatiṁ upeti.</div> </td> </tr> </table> </div>
</div>
<div class="q" id="p_22J_2004"> <div class="divNumber">89.</div> <div class="p"> <table class="singleColumn"> <tr> <td> <div class="pN">2004</div> <div class="G">Na me tvaṁ putta ahitānukampī,</div> </td> </tr> <tr> <td> <div class="G">Hitānukampī me tvaṁsi putta;</div> </td> </tr> <tr> <td> <div class="G">Ahañca taṁ mātarā vuccamāno,</div> </td> </tr> <tr> <td> <div class="G">Etādisaṁ kamma karomi luddaṁ”.</div> </td> </tr> </table> </div>
</div>
<div class="q" id="p_22J_2005"> <div class="divNumber">90.</div> <div class="p"> <table class="singleColumn"> <tr> <td> <div class="pN">2005</div> <div class="G">“Yā te sā bhariyā anariyarūpā,</div> </td> </tr> <tr> <td> <div class="G">Mātā mamesā sakiyā janetti;</div> </td> </tr> <tr> <td> <div class="G">Niddhāpaye tañca sakā agārā,</div> </td> </tr> <tr> <td> <div class="G">Aññampi te sā dukhamāvaheyya.</div> </td> </tr> </table> </div>
</div>
<div class="q" id="p_22J_2006"> <div class="divNumber">91.</div> <div class="p"> <table class="singleColumn"> <tr> <td> <div class="pN">2006</div> <div class="G">Yā te sā bhariyā anariyarūpā,</div> </td> </tr> <tr> <td> <div class="G">Mātā mamesā sakiyā janetti;</div> </td> </tr> <tr> <td> <div class="G">Dantā kareṇūva vasūpanītā,</div> </td> </tr> <tr> <td> <div class="G">Sā pāpadhammā punarāvajātū”ti.</div> </td> </tr> </table> </div>
</div>
<div class="CENTER" id="p_22J_2007">
<span class="pN">2007</span>Takkalajātakaṁ aṭṭhamaṁ.</div>
</html>
