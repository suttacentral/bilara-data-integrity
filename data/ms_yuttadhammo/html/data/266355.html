<html>
<div class="i">20 Phussabuddhavaṁsa</div>
<div class="h">Phussabuddhavaṁsa</div>
<div class="q" id="p_21Bu_802"> <div class="divNumber">1.</div> <div class="p"> <table class="singleColumn"> <tr> <td> <div class="pN">802</div> <div class="G">“Tattheva maṇḍakappamhi,</div> </td> </tr> <tr> <td> <div class="G">ahu satthā anuttaro;</div> </td> </tr> <tr> <td> <div class="G">Anūpamo asamasamo,</div> </td> </tr> <tr> <td> <div class="G">phusso lokagganāyako.</div> </td> </tr> </table> </div>
</div>
<div class="q" id="p_21Bu_803"> <div class="divNumber">2.</div> <div class="p"> <table class="singleColumn"> <tr> <td> <div class="pN">803</div> <div class="G">Sopi sabbaṁ tamaṁ hantvā,</div> </td> </tr> <tr> <td> <div class="G">vijaṭetvā mahājaṭaṁ;</div> </td> </tr> <tr> <td> <div class="G">Sadevakaṁ tappayanto,</div> </td> </tr> <tr> <td> <div class="G">abhivassi amatambunā.</div> </td> </tr> </table> </div>
</div>
<div class="q" id="p_21Bu_804"> <div class="divNumber">3.</div> <div class="p"> <table class="singleColumn"> <tr> <td> <div class="pN">804</div> <div class="G">Dhammacakkaṁ pavattente,</div> </td> </tr> <tr> <td> <div class="G">phusse nakkhattamaṅgale;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_805"> <div class="divNumber">4.</div> <div class="p"> <table class="singleColumn"> <tr> <td> <div class="pN">805</div> <div class="G">Navutisatasahassānaṁ,</div> </td> </tr> <tr> <td> <div class="G">dutiyābhisamayo ahu;</div> </td> </tr> <tr> <td> <div class="G">Asītisatasahassānaṁ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_806"> <div class="divNumber">5.</div> <div class="p"> <table class="singleColumn"> <tr> <td> <div class="pN">806</div> <div class="G">Sannipātā tayo āsuṁ,</div> </td> </tr> <tr> <td> <div class="G">phussassāpi mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_807"> <div class="divNumber">6.</div> <div class="p"> <table class="singleColumn"> <tr> <td> <div class="pN">807</div> <div class="G">Saṭṭhisatasahassānaṁ,</div> </td> </tr> <tr> <td> <div class="G">paṭhamo āsi samāgamo;</div> </td> </tr> <tr> <td> <div class="G">Paññāsasatasahassānaṁ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_808"> <div class="divNumber">7.</div> <div class="p"> <table class="singleColumn"> <tr> <td> <div class="pN">808</div> <div class="G">Cattārīsasatasahassānaṁ,</div> </td> </tr> <tr> <td> <div class="G">Tatiyo āsi samāgamo;</div> </td> </tr> <tr> <td> <div class="G">Anupādā vimuttānaṁ,</div> </td> </tr> <tr> <td> <div class="G">Vocchinnapaṭisandhinaṁ.</div> </td> </tr> </table> </div>
</div>
<div class="q" id="p_21Bu_809"> <div class="divNumber">8.</div> <div class="p"> <table class="singleColumn"> <tr> <td> <div class="pN">809</div> <div class="G">Ahaṁ tena samayena,</div> </td> </tr> <tr> <td> <div class="G">vijitāvī nāma khattiyo;</div> </td> </tr> <tr> <td> <div class="G">Chaḍḍayitvā mahārajjaṁ,</div> </td> </tr> <tr> <td> <div class="G">pabbajiṁ tassa santike.</div> </td> </tr> </table> </div>
</div>
<div class="q" id="p_21Bu_810"> <div class="divNumber">9.</div> <div class="p"> <table class="singleColumn"> <tr> <td> <div class="pN">810</div> <div class="G">Sopi maṁ buddho byākāsi,</div> </td> </tr> <tr> <td> <div class="G">phusso lokagganāyako;</div> </td> </tr> <tr> <td> <div class="G">‘Dvenavute ito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_811"> <div class="divNumber">10.</div> <div class="p"> <table class="singleColumn"> <tr> <td> <div class="pN">811</div> <div class="G">Padhānaṁ padahitvāna,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_812"> <div class="divNumber">11.</div> <div class="p"> <table class="singleColumn"> <tr> <td> <div class="pN">812</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_813"> <div class="divNumber">12.</div> <div class="p"> <table class="singleColumn"> <tr> <td> <div class="pN">813</div> <div class="G">Suttantaṁ vinayañcāpi,</div> </td> </tr> <tr> <td> <div class="G">navaṅgaṁ satthusāsanaṁ;</div> </td> </tr> <tr> <td> <div class="G">Sabbaṁ pariyāpuṇitvā,</div> </td> </tr> <tr> <td> <div class="G">sobhayiṁ jinasāsanaṁ.</div> </td> </tr> </table> </div>
</div>
<div class="q" id="p_21Bu_814"> <div class="divNumber">13.</div> <div class="p"> <table class="singleColumn"> <tr> <td> <div class="pN">814</div> <div class="G">Tatthappamatto viharanto,</div> </td> </tr> <tr> <td> <div class="G">brahmaṁ bhāvetva bhāvanaṁ;</div> </td> </tr> <tr> <td> <div class="G">Abhiññāsu pāramiṁ gantvā,</div> </td> </tr> <tr> <td> <div class="G">brahmalokamagañchahaṁ.</div> </td> </tr> </table> </div>
</div>
<div class="q" id="p_21Bu_815"> <div class="divNumber">14.</div> <div class="p"> <table class="singleColumn"> <tr> <td> <div class="pN">815</div> <div class="G">Kāsikaṁ nāma nagaraṁ,</div> </td> </tr> <tr> <td> <div class="G">jayaseno nāma khattiyo;</div> </td> </tr> <tr> <td> <div class="G">Sirimā nāma janikā,</div> </td> </tr> <tr> <td> <div class="G">phussassāpi mahesino.</div> </td> </tr> </table> </div>
</div>
<div class="q" id="p_21Bu_816"> <div class="divNumber">15.</div> <div class="p"> <table class="singleColumn"> <tr> <td> <div class="pN">816</div> <div class="G">Navavassasahassāni,</div> </td> </tr> <tr> <td> <div class="G">Agāraṁ ajjha so vasi;</div> </td> </tr> <tr> <td> <div class="G">Garuḷapakkha haṁsa suvaṇṇabhārā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_817"> <div class="divNumber">16.</div> <div class="p"> <table class="singleColumn"> <tr> <td> <div class="pN">817</div> <div class="G">Tiṁsaitthisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Kisāgotamī nāma nārī,</div> </td> </tr> <tr> <td> <div class="G">anūpamo nāma atrajo.</div> </td> </tr> </table> </div>
</div>
<div class="q" id="p_21Bu_818"> <div class="divNumber">17.</div> <div class="p"> <table class="singleColumn"> <tr> <td> <div class="pN">818</div> <div class="G">Nimitte caturo disvā,</div> </td> </tr> <tr> <td> <div class="G">hatthiyānena nikkhami;</div> </td> </tr> <tr> <td> <div class="G">Chamāsaṁ padhānacāraṁ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_819"> <div class="divNumber">18.</div> <div class="p"> <table class="singleColumn"> <tr> <td> <div class="pN">819</div> <div class="G">Brahmunā yācito santo,</div> </td> </tr> <tr> <td> <div class="G">phusso lokagganāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_820"> <div class="divNumber">19.</div> <div class="p"> <table class="singleColumn"> <tr> <td> <div class="pN">820</div> <div class="G">Surakkhito dhammaseno,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Sabhiyo nāmupaṭṭhāko,</div> </td> </tr> <tr> <td> <div class="G">phussassāpi mahesino.</div> </td> </tr> </table> </div>
</div>
<div class="q" id="p_21Bu_821"> <div class="divNumber">20.</div> <div class="p"> <table class="singleColumn"> <tr> <td> <div class="pN">821</div> <div class="G">Cālā ca upacālā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">āmaṇḍoti pavuccati.</div> </td> </tr> </table> </div>
</div>
<div class="q" id="p_21Bu_822"> <div class="divNumber">21.</div> <div class="p"> <table class="singleColumn"> <tr> <td> <div class="pN">822</div> <div class="G">Dhanañcayo visākho ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Padumā ceva nāgā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_823"> <div class="divNumber">22.</div> <div class="p"> <table class="singleColumn"> <tr> <td> <div class="pN">823</div> <div class="G">Aṭṭhapaṇṇāsaratanaṁ,</div> </td> </tr> <tr> <td> <div class="G">sopi accuggato muni;</div> </td> </tr> <tr> <td> <div class="G">Sobhate sataraṁsīva,</div> </td> </tr> <tr> <td> <div class="G">uḷurājāva pūrito.</div> </td> </tr> </table> </div>
</div>
<div class="q" id="p_21Bu_824"> <div class="divNumber">23.</div> <div class="p"> <table class="singleColumn"> <tr> <td> <div class="pN">824</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_825"> <div class="divNumber">24.</div> <div class="p"> <table class="singleColumn"> <tr> <td> <div class="pN">825</div> <div class="G">Ovaditvā bahū satte,</div> </td> </tr> <tr> <td> <div class="G">santāretvā bahū jane;</div> </td> </tr> <tr> <td> <div class="G">Sopi satthā atulayaso,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_826"> <div class="divNumber">25.</div> <div class="p"> <table class="singleColumn"> <tr> <td> <div class="pN">826</div> <div class="G">Phusso jinavaro satthā,</div> </td> </tr> <tr> <td> <div class="G">Senārāmamhi nibbuto;</div> </td> </tr> <tr> <td> <div class="G">Dhātuvitthārikaṁ āsi,</div> </td> </tr> <tr> <td> <div class="G">Tesu tesu padesato”ti. (806)</div> </td> </tr> </table> </div>
</div>
<div class="CENTER" id="p_21Bu_827">
<span class="pN">827</span>Phussassa bhagavato vaṁso aṭṭhārasamo.</div>
</html>
