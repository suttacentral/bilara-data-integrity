<html>
<div class="i">17.14 Kathinatthāravagga</div>
<div class="h">Upālipañcaka</div>
<div class="h">Kathinatthāravagga</div>
<div class="q" id="p_5V_2178"> <div class="divNumber">465.</div> <div class="p">
<span class="pN">2178</span>“Kati nu kho, bhante, ānisaṁsā kathinatthāre”ti? </div>
</div>
<div class="q" id="p_5V_2179"> <div class="p">
<span class="pN">2179</span>“Pañcime, upāli, ānisaṁsā kathinatthāre. Katame pañca? Anāmantacāro, asamādānacāro, gaṇabhojanaṁ, yāvadatthacīvaraṁ, yo ca tattha cīvaruppādo so nesaṁ bhavissati— ime kho, upāli, pañca ānisaṁsā kathinatthāre”ti. </div>
</div>
<div class="q" id="p_5V_2180"> <div class="divNumber">466.</div> <div class="p">
<span class="pN">2180</span>“Kati nu kho, bhante, ādīnavā muṭṭhassatissa asampajānassa niddaṁ okkamato”ti? </div>
</div>
<div class="q" id="p_5V_2181"> <div class="p">
<span class="pN">2181</span>“Pañcime, upāli, ādīnavā muṭṭhassatissa asampajānassa niddaṁ okkamato. Katame pañca? Dukkhaṁ supati, dukkhaṁ paṭibujjhati, pāpakaṁ supinaṁ passati, devatā na rakkhanti, asuci muccati— ime kho, upāli, pañca ādīnavā muṭṭhassatissa asampajānassa niddaṁ okkamato. </div>
</div>
<div class="q" id="p_5V_2182"> <div class="p">
<span class="pN">2182</span>Pañcime, upāli, ānisaṁsā upaṭṭhitassatissa sampajānassa niddaṁ okkamato. Katame pañca? Sukhaṁ supati, sukhaṁ paṭibujjhati, na pāpakaṁ supinaṁ passati, devatā rakkhanti, asuci na muccati— ime kho, upāli, pañca ānisaṁsā upaṭṭhitassatissa sampajānassa niddaṁ okkamato”ti. </div>
</div>
<div class="q" id="p_5V_2183"> <div class="divNumber">467.</div> <div class="p">
<span class="pN">2183</span>“Kati nu kho, bhante, avandiyā”ti? </div>
</div>
<div class="q" id="p_5V_2184"> <div class="p">
<span class="pN">2184</span>“Pañcime, upāli, avandiyā. Katame pañca? Antaragharaṁ paviṭṭho avandiyo, racchagato avandiyo, otamasiko avandiyo, asamannāharanto avandiyo, sutto avandiyo— ime kho, upāli, pañca avandiyā. </div>
</div>
<div class="q" id="p_5V_2185"> <div class="p">
<span class="pN">2185</span>Aparepi, upāli, pañca avandiyā. Katame pañca? Yāgupāne avandiyo, bhattagge avandiyo, ekāvatto avandiyo, aññavihito avandiyo, naggo avandiyo— ime kho, upāli, pañca avandiyā. </div>
</div>
<div class="q" id="p_5V_2186"> <div class="p">
<span class="pN">2186</span>Aparepi, upāli, pañca avandiyā. Katame pañca? Khādanto avandiyo, bhuñjanto avandiyo, uccāraṁ karonto avandiyo, passāvaṁ karonto avandiyo, ukkhittako avandiyo— ime kho, upāli, pañca avandiyā. </div>
</div>
<div class="q" id="p_5V_2187"> <div class="p">
<span class="pN">2187</span>Aparepi, upāli, pañca avandiyā. Katame pañca? Pure upasampannena pacchā upasampanno avandiyo, anupasampanno avandiyo, nānāsaṁvāsako vuḍḍhataro adhammavādī avandiyo, mātugāmo avandiyo, paṇḍako avandiyo— ime kho, upāli, pañca avandiyā. </div>
</div>
<div class="q" id="p_5V_2188"> <div class="p">
<span class="pN">2188</span>Aparepi, upāli, pañca avandiyā. Katame pañca? Pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo— ime kho, upāli, pañca avandiyā”ti. </div>
</div>
<div class="q" id="p_5V_2189"> <div class="divNumber">468.</div> <div class="p">
<span class="pN">2189</span>“Kati nu kho, bhante, vandiyā”ti? </div>
</div>
<div class="q" id="p_5V_2190"> <div class="p">
<span class="pN">2190</span>“Pañcime, upāli, vandiyā. Katame pañca? Pacchā upasampannena pure upasampanno vandiyo, nānāsaṁvāsako vuḍḍhataro dhammavādī vandiyo, ācariyo vandiyo, upajjhāyo vandiyo, sadevake loke samārake sabrahmake sassamaṇabrāhmaṇiyā pajāya sadevamanussāya tathāgato arahaṁ sammāsambuddho vandiyo— ime kho, upāli, pañca vandiyā”ti. </div>
</div>
<div class="q" id="p_5V_2191"> <div class="divNumber">469.</div> <div class="p">
<span class="pN">2191</span>“Navakatarena, bhante, bhikkhunā vuḍḍhatarassa bhikkhuno pāde vandantena kati dhamme ajjhattaṁ upaṭṭhāpetvā pādā vanditabbā”ti? </div>
</div>
<div class="q" id="p_5V_2192"> <div class="p">
<span class="pN">2192</span>“Navakatarenupāli, bhikkhunā vuḍḍhatarassa bhikkhuno pāde vandantena pañca dhamme ajjhattaṁ upaṭṭhāpetvā pādā vanditabbā. Katame pañca? Navakatarenupāli, bhikkhunā vuḍḍhatarassa bhikkhuno pāde vandantena ekaṁsaṁ uttarāsaṅgaṁ karitvā, añjaliṁ paggahetvā, ubhohi pāṇitalehi pādāni parisambāhantena, pemañca gāravañca upaṭṭhāpetvā pādā vanditabbā— navakatarenupāli bhikkhunā vuḍḍhatarassa bhikkhuno pāde vandantena ime pañca dhamme ajjhattaṁ upaṭṭhāpetvā pādā vanditabbā”ti. </div>
</div>
<div class="CENTER" id="p_5V_2193">
<span class="pN">2193</span>Kathinatthāravaggo niṭṭhito cuddasamo.</div>
<div class="SUMMARY" id="p_5V_2194">
<span class="pN">2194</span><span class="firstLetter">T</span>assuddānaṁ</div>
<div class="q" id="p_5V_2195"> <div class="p"> <table class="singleColumn"> <tr> <td> <div class="pN">2195</div> <div class="G">Kathinatthāraniddā ca,</div> </td> </tr> <tr> <td> <div class="G">antarā yāgukhādane;</div> </td> </tr> <tr> <td> <div class="G">Pure ca pārivāsi ca,</div> </td> </tr> <tr> <td> <div class="G">vandiyo vanditabbakanti.</div> </td> </tr> </table> </div>
</div>
<div class="ENDH3" id="p_5V_2196">
<span class="pN">2196</span>Upālipañcakaṁ niṭṭhitaṁ.</div>
<div class="SUMMARY" id="p_5V_2197">
<span class="pN">2197</span><span class="firstLetter">T</span>esaṁ <span class="firstLetter">v</span>aggānaṁ <span class="firstLetter">u</span>ddānaṁ</div>
<div class="q" id="p_5V_2198"> <div class="p"> <table class="singleColumn"> <tr> <td> <div class="pN">2198</div> <div class="G">Anissitena kammañca,</div> </td> </tr> <tr> <td> <div class="G">vohārāvikammena ca;</div> </td> </tr> <tr> <td> <div class="G">Codanā ca dhutaṅgā ca,</div> </td> </tr> <tr> <td> <div class="G">musā bhikkhunimeva ca.</div> </td> </tr> </table> </div>
</div>
<div class="q" id="p_5V_2199"> <div class="p"> <table class="singleColumn"> <tr> <td> <div class="pN">2199</div> <div class="G">Ubbāhikādhikaraṇaṁ,</div> </td> </tr> <tr> <td> <div class="G">bhedakā pañcamā pure;</div> </td> </tr> <tr> <td> <div class="G">Āvāsikā kathinañca,</div> </td> </tr> <tr> <td> <div class="G">cuddasā suppakāsitāti.</div> </td> </tr> </table> </div>
</div>
</html>
