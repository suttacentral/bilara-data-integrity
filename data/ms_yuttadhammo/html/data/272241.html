<html>
<div class="i">18.1 Pārājika</div>
<div class="h">Atthāpattisamuṭṭhāna</div>
<div class="h">Pārājika</div>
<div class="q" id="p_5V_2200"> <div class="divNumber">470.</div> <div class="p">
<span class="pN">2200</span>Atthāpatti acittako āpajjati, sacittako vuṭṭhāti. Atthāpatti sacittako āpajjati, acittako vuṭṭhāti. Atthāpatti acittako āpajjati, acittako vuṭṭhāti. Atthāpatti sacittako āpajjati, sacittako vuṭṭhāti. Atthāpatti kusalacitto āpajjati, kusalacitto vuṭṭhāti. Atthāpatti kusalacitto āpajjati, akusalacitto vuṭṭhāti. Atthāpatti kusalacitto āpajjati, abyākatacitto vuṭṭhāti. Atthāpatti akusalacitto āpajjati, kusalacitto vuṭṭhāti. Atthāpatti akusalacitto āpajjati, akusalacitto vuṭṭhāti. Atthāpatti akusalacitto āpajjati, abyākatacitto vuṭṭhāti. Atthāpatti abyākatacitto āpajjati, kusalacitto vuṭṭhāti. Atthāpatti abyākatacitto āpajjati, akusalacitto vuṭṭhāti. Atthāpatti abyākatacitto āpajjati, abyākatacitto vuṭṭhāti. </div>
</div>
<div class="q" id="p_5V_2201"> <div class="p">
<span class="pN">2201</span>Paṭhamaṁ pārājikaṁ katihi samuṭṭhānehi samuṭṭhāti? Paṭhamaṁ pārājikaṁ ekena samuṭṭhānena samuṭṭhāti. Kāyato ca cittato ca samuṭṭhāti, na vācato. (1) </div>
</div>
<div class="q" id="p_5V_2202"> <div class="p">
<span class="pN">2202</span>Dutiyaṁ pārājikaṁ katihi samuṭṭhānehi samuṭṭhāti? Dutiyaṁ pārājikaṁ tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti. (2) </div>
</div>
<div class="q" id="p_5V_2203"> <div class="p">
<span class="pN">2203</span>Tatiyaṁ pārājikaṁ katihi samuṭṭhānehi samuṭṭhāti? Tatiyaṁ pārājikaṁ tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti. (3) </div>
</div>
<div class="q" id="p_5V_2204"> <div class="p">
<span class="pN">2204</span>Catutthaṁ pārājikaṁ katihi samuṭṭhānehi samuṭṭhāti? Catutthaṁ pārājikaṁ tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti. (4) </div>
</div>
<div class="CENTER" id="p_5V_2205">
<span class="pN">2205</span>Cattāro pārājikā niṭṭhitā.</div>
</html>
