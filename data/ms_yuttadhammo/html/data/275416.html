<html>
<div class="i">2.1.2 Dutiyadvebrāhmaṇasutta</div>
<div class="h">Dutiyapaṇṇāsaka</div>
<div class="h">Brāhmaṇavagga</div>
<div class="h">Dutiyadvebrāhmaṇasutta</div>
<div class="q" id="p_15A3_319"> <div class="divNumber">53.</div> <div class="p">
<span class="pN">319</span>Atha kho dve brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te brāhmaṇā bhagavantaṁ etadavocuṁ—  “mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā; te camhā akatakalyāṇā akatakusalā akatabhīruttāṇā. Ovadatu no bhavaṁ gotamo, anusāsatu no bhavaṁ gotamo yaṁ amhākaṁ assa dīgharattaṁ hitāya sukhāyā”ti. </div>
</div>
<div class="q" id="p_15A3_320"> <div class="p">
<span class="pN">320</span>“Taggha tumhe, brāhmaṇā, jiṇṇā vuddhā mahallakā addhagatā vayoanuppattā vīsavassasatikā jātiyā; te cattha akatakalyāṇā akatakusalā akatabhīruttāṇā. Āditto kho ayaṁ, brāhmaṇā, loko jarāya byādhinā maraṇena. Evaṁ āditte kho, brāhmaṇā, loke jarāya byādhinā maraṇena, yo idha kāyena saṁyamo vācāya saṁyamo manasā saṁyamo, taṁ tassa petassa tāṇañca leṇañca dīpañca saraṇañca parāyaṇañcāti. </div>
</div>
<div class="q" id="p_15A3_321"> <div class="p"> <table class="singleColumn"> <tr> <td> <div class="pN">321</div> <div class="G">Ādittasmiṁ agārasmiṁ,</div> </td> </tr> <tr> <td> <div class="G">yaṁ nīharati bhājanaṁ;</div> </td> </tr> <tr> <td> <div class="G">Taṁ tassa hoti atthāya,</div> </td> </tr> <tr> <td> <div class="G">no ca yaṁ tattha ḍayhati.</div> </td> </tr> </table> </div>
</div>
<div class="q" id="p_15A3_322"> <div class="p"> <table class="singleColumn"> <tr> <td> <div class="pN">322</div> <div class="G">Evaṁ āditto kho loko,</div> </td> </tr> <tr> <td> <div class="G">jarāya maraṇena ca;</div> </td> </tr> <tr> <td> <div class="G">Nīharetheva dānena,</div> </td> </tr> <tr> <td> <div class="G">dinnaṁ hoti sunīhataṁ.</div> </td> </tr> </table> </div>
</div>
<div class="q" id="p_15A3_323"> <div class="p"> <table class="singleColumn"> <tr> <td> <div class="pN">323</div> <div class="G">Yodha kāyena saṁyamo,</div> </td> </tr> <tr> <td> <div class="G">Vācāya uda cetasā;</div> </td> </tr> <tr> <td> <div class="G">Taṁ tassa petassa sukhāya hoti,</div> </td> </tr> <tr> <td> <div class="G">Yaṁ jīvamāno pakaroti puññan”ti.</div> </td> </tr> </table> </div>
</div>
<div class="CENTER" id="p_15A3_324">
<span class="pN">324</span>Dutiyaṁ.</div>
</html>
