<html>
<div class="i">4.2.6 Pattasutta</div>
<div class="h">Mārasaṁyutta</div>
<div class="h">Dutiyavagga</div>
<div class="h">Pattasutta</div>
<div class="q" id="p_12S1_847"> <div class="divNumber">152.</div> <div class="p">
<span class="pN">847</span>Sāvatthinidānaṁ. Tena kho pana samayena bhagavā pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. </div>
</div>
<div class="q" id="p_12S1_848"> <div class="p">
<span class="pN">848</span>Atha kho mārassa pāpimato etadahosi— “ayaṁ kho samaṇo gotamo pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. </div>
</div>
<div class="q" id="p_12S1_849"> <div class="p">
<span class="pN">849</span>Tena kho pana samayena sambahulā pattā abbhokāse nikkhittā honti. Atha kho māro pāpimā balībaddavaṇṇaṁ abhinimminitvā yena te pattā tenupasaṅkami. Atha kho aññataro bhikkhu aññataraṁ bhikkhuṁ etadavoca— “bhikkhu bhikkhu, eso balībaddo patte bhindeyyā”ti. Evaṁ vutte, bhagavā taṁ bhikkhuṁ etadavoca— “na so, bhikkhu, balībaddo. Māro eso pāpimā tumhākaṁ vicakkhukammāya āgato”ti. Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi— </div>
</div>
<div class="q" id="p_12S1_850"> <div class="p"> <table class="singleColumn"> <tr> <td> <div class="pN">850</div> <div class="G">“Rūpaṁ vedayitaṁ saññā,</div> </td> </tr> <tr> <td> <div class="G">viññāṇaṁ yañca saṅkhataṁ;</div> </td> </tr> <tr> <td> <div class="G">Nesohamasmi netaṁ me,</div> </td> </tr> <tr> <td> <div class="G">evaṁ tattha virajjati.</div> </td> </tr> </table> </div>
</div>
<div class="q" id="p_12S1_851"> <div class="p"> <table class="singleColumn"> <tr> <td> <div class="pN">851</div> <div class="G">Evaṁ virattaṁ khemattaṁ,</div> </td> </tr> <tr> <td> <div class="G">sabbasaṁyojanātigaṁ;</div> </td> </tr> <tr> <td> <div class="G">Anvesaṁ sabbaṭṭhānesu,</div> </td> </tr> <tr> <td> <div class="G">mārasenāpi nājjhagā”ti.</div> </td> </tr> </table> </div>
</div>
<div class="q" id="p_12S1_852"> <div class="p">
<span class="pN">852</span>Atha kho māro pāpimā…pe… tatthevantaradhāyīti. </div>
</div>
</html>
