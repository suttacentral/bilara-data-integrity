<html>
<div class="i">1.5.5.8 Uyyuttasenāsikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Uyyuttasenāsikkhāpada
</div>
<div class="q" id="p_2V_981">
<div class="divNumber">
311.
</div>
<div class="p">
<span class="pN">981</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena rājā pasenadi kosalo senāya abbhuyyāto hoti. Chabbaggiyā bhikkhū uyyuttaṁ senaṁ dassanāya agamaṁsu. Addasā kho rājā pasenadi kosalo chabbaggiye bhikkhū dūratova āgacchante. Disvāna pakkosāpetvā etadavoca—  “kissa tumhe, bhante, āgatatthā”ti? “Mahārājānaṁ mayaṁ daṭṭhukāmā”ti. “Kiṁ, bhante, maṁ diṭṭhena yuddhābhinandinaṁ; nanu bhagavā passitabbo”ti? Manussā ujjhāyanti khiyyanti vipācenti—  “kathañhi nāma samaṇā sakyaputtiyā uyyuttaṁ senaṁ dassanāya āgacchissanti. Amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā senāya āgacchāmā”ti.
</div>
</div>
<div class="q" id="p_2V_982">
<div class="p">
<span class="pN">982</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū uyyuttaṁ senaṁ dassanāya gacchissantī”ti…pe…  “saccaṁ kira tumhe, bhikkhave, uyyuttaṁ senaṁ dassanāya gacchathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, uyyuttaṁ senaṁ dassanāya gacchissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_983">
<div class="p">
<span class="pN">983</span><span class="bold">“Yo pana bhikkhu uyyuttaṁ senaṁ dassanāya gaccheyya, pācittiyan”</span>ti.
</div>
</div>
<div class="q" id="p_2V_984">
<div class="p">
<span class="pN">984</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_985">
<div class="divNumber">
312.
</div>
<div class="p">
<span class="pN">985</span>Tena kho pana samayena aññatarassa bhikkhuno mātulo senāya gilāno hoti. So tassa bhikkhuno santike dūtaṁ pāhesi—  “ahañhi senāya gilāno. Āgacchatu bhadanto. Icchāmi bhadantassa āgatan”ti. Atha kho tassa bhikkhuno etadahosi—  “bhagavatā sikkhāpadaṁ paññattaṁ—  ‘na uyyuttaṁ senaṁ dassanāya gantabban’ti. Ayañca me mātulo senāya gilāno. Kathaṁ nu kho mayā paṭipajjitabban”ti? Bhagavato etamatthaṁ ārocesi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, tathārūpappaccayā senāya gantuṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_986">
<div class="divNumber">
313.
</div>
<div class="p">
<span class="pN">986</span><span class="bold">“Yo pana bhikkhu uyyuttaṁ senaṁ dassanāya gaccheyya, aññatra tathārūpappaccayā, pācittiyan”</span>ti. (<span class="italic">48</span>:<span class="bold">97</span>)
</div>
</div>
<div class="q" id="p_2V_987">
<div class="divNumber">
314.
</div>
<div class="p">
<span class="pN">987</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_988">
<div class="p">
<span class="pN">988</span><span class="bold">Uyyuttā</span> nāma senā gāmato nikkhamitvā niviṭṭhā vā hoti payātā vā.
</div>
</div>
<div class="q" id="p_2V_989">
<div class="p">
<span class="pN">989</span><span class="bold">Senā</span> nāma hatthī assā rathā pattī. Dvādasapuriso hatthī, tipuriso asso, catupuriso ratho, cattāro purisā sarahatthā patti. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṁ vijahitvā punappunaṁ passati, āpatti pācittiyassa.
</div>
</div>
<div class="q" id="p_2V_990">
<div class="p">
<span class="pN">990</span><span class="bold">Aññatra tathārūpappaccayā</span>ti ṭhapetvā tathārūpappaccayaṁ.
</div>
</div>
<div class="q" id="p_2V_991">
<div class="divNumber">
315.
</div>
<div class="p">
<span class="pN">991</span>Uyyutte uyyuttasaññī dassanāya gacchati, aññatra tathārūpappaccayā, āpatti pācittiyassa. Uyyutte vematiko dassanāya gacchati, aññatra tathārūpappaccayā, āpatti pācittiyassa. Uyyutte anuyyuttasaññī dassanāya gacchati, aññatra tathārūpappaccayā, āpatti pācittiyassa.
</div>
</div>
<div class="q" id="p_2V_992">
<div class="p">
<span class="pN">992</span>Ekamekaṁ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṁ vijahitvā punappunaṁ passati, āpatti dukkaṭassa. Anuyyutte uyyuttasaññī, āpatti dukkaṭassa. Anuyyutte vematiko, āpatti dukkaṭassa. Anuyyutte anuyyuttasaññī, anāpatti.
</div>
</div>
<div class="q" id="p_2V_993">
<div class="divNumber">
316.
</div>
<div class="p">
<span class="pN">993</span>Anāpatti—  ārāme ṭhito passati, bhikkhussa ṭhitokāsaṁ vā nisinnokāsaṁ vā nipannokāsaṁ vā āgacchati, paṭipathaṁ gacchanto passati, tathārūpappaccayā, āpadāsu, ummattakassa, ādikammikassāti.
</div>
</div>
<div class="CENTER" id="p_2V_994">
<span class="pN">994</span>Uyyuttasenāsikkhāpadaṁ niṭṭhitaṁ aṭṭhamaṁ.
</div>
</html>
