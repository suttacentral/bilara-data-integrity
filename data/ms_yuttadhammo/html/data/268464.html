<html>
<div class="i">3.4.10 Devadattasutta</div>
<div class="h">Tikanipāta</div>
<div class="h">Catutthavagga</div>
<div class="h">Devadattasutta</div>
<div class="q" id="p_18It_622"> <div class="divNumber">89.</div> <div class="p">
<span class="pN">622</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_623"> <div class="p">
<span class="pN">623</span>“Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana uttarikaraṇīye oramattakena visesādhigamena antarā vosānaṁ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_624"> <div class="p"> <table class="singleColumn"> <tr> <td> <div class="pN">624</div> <div class="G">“Mā jātu koci lokasmiṁ,</div> </td> </tr> <tr> <td> <div class="G">pāpiccho udapajjatha;</div> </td> </tr> <tr> <td> <div class="G">Tadamināpi jānātha,</div> </td> </tr> <tr> <td> <div class="G">pāpicchānaṁ yathā gati.</div> </td> </tr> </table> </div>
</div>
<div class="q" id="p_18It_625"> <div class="p"> <table class="singleColumn"> <tr> <td> <div class="pN">625</div> <div class="G">Paṇḍitoti samaññāto,</div> </td> </tr> <tr> <td> <div class="G">bhāvitattoti sammato;</div> </td> </tr> <tr> <td> <div class="G">Jalaṁva yasasā aṭṭhā,</div> </td> </tr> <tr> <td> <div class="G">devadattoti vissuto.</div> </td> </tr> </table> </div>
</div>
<div class="q" id="p_18It_626"> <div class="p"> <table class="singleColumn"> <tr> <td> <div class="pN">626</div> <div class="G">So samānamanuciṇṇo,</div> </td> </tr> <tr> <td> <div class="G">āsajja naṁ tathāgataṁ;</div> </td> </tr> <tr> <td> <div class="G">Avīcinirayaṁ patto,</div> </td> </tr> <tr> <td> <div class="G">catudvāraṁ bhayānakaṁ.</div> </td> </tr> </table> </div>
</div>
<div class="q" id="p_18It_627"> <div class="p"> <table class="singleColumn"> <tr> <td> <div class="pN">627</div> <div class="G">Aduṭṭhassa hi yo dubbhe,</div> </td> </tr> <tr> <td> <div class="G">pāpakammaṁ akubbato;</div> </td> </tr> <tr> <td> <div class="G">Tameva pāpaṁ phusati,</div> </td> </tr> <tr> <td> <div class="G">duṭṭhacittaṁ anādaraṁ.</div> </td> </tr> </table> </div>
</div>
<div class="q" id="p_18It_628"> <div class="p"> <table class="singleColumn"> <tr> <td> <div class="pN">628</div> <div class="G">Samuddaṁ visakumbhena,</div> </td> </tr> <tr> <td> <div class="G">yo maññeyya padūsituṁ;</div> </td> </tr> <tr> <td> <div class="G">Na so tena padūseyya,</div> </td> </tr> <tr> <td> <div class="G">bhesmā hi udadhi mahā.</div> </td> </tr> </table> </div>
</div>
<div class="q" id="p_18It_629"> <div class="p"> <table class="singleColumn"> <tr> <td> <div class="pN">629</div> <div class="G">Evamevaṁ tathāgataṁ,</div> </td> </tr> <tr> <td> <div class="G">yo vādena vihiṁsati;</div> </td> </tr> <tr> <td> <div class="G">Sammaggataṁ santacittaṁ,</div> </td> </tr> <tr> <td> <div class="G">vādo tamhi na rūhati.</div> </td> </tr> </table> </div>
</div>
<div class="q" id="p_18It_630"> <div class="p"> <table class="singleColumn"> <tr> <td> <div class="pN">630</div> <div class="G">Tādisaṁ mittaṁ kubbetha,</div> </td> </tr> <tr> <td> <div class="G">tañca seveyya paṇḍito;</div> </td> </tr> <tr> <td> <div class="G">Yassa maggānugo bhikkhu,</div> </td> </tr> <tr> <td> <div class="G">khayaṁ dukkhassa pāpuṇe”ti.</div> </td> </tr> </table> </div>
</div>
<div class="q" id="p_18It_631"> <div class="p">
<span class="pN">631</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_632">
<span class="pN">632</span>Dasamaṁ.</div>
<div class="CENTER" id="p_18It_633">
<span class="pN">633</span>Catuttho vaggo.</div>
<div class="SUMMARY" id="p_18It_634">
<span class="pN">634</span><span class="firstLetter">T</span>assuddānaṁ</div>
<div class="q" id="p_18It_635"> <div class="p"> <table class="singleColumn"> <tr> <td> <div class="pN">635</div> <div class="G">Vitakkāsakkārasadda,</div> </td> </tr> <tr> <td> <div class="G">cavanaloke asubhaṁ;</div> </td> </tr> <tr> <td> <div class="G">Dhammaandhakāramalaṁ,</div> </td> </tr> <tr> <td> <div class="G">devadattena te dasāti.</div> </td> </tr> </table> </div>
</div>
</html>
