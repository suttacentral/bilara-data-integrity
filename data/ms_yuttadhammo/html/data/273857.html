<html>
<div class="i">10.1.9 Paṭhamasukkāsutta</div>
<div class="h">Yakkhasaṁyutta</div>
<div class="h">Indakavagga</div>
<div class="h">Paṭhamasukkāsutta</div>
<div class="q" id="p_12S1_1505"> <div class="divNumber">243.</div> <div class="p">
<span class="pN">1505</span>Ekaṁ samayaṁ bhagavā rājagahe viharati veḷuvane kalandakanivāpe. Tena kho pana samayena sukkā bhikkhunī mahatiyā parisāya parivutā dhammaṁ deseti. Atha kho sukkāya bhikkhuniyā abhippasanno yakkho rājagahe rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ imā gāthāyo abhāsi—  </div>
</div>
<div class="q" id="p_12S1_1506"> <div class="p"> <table class="singleColumn"> <tr> <td> <div class="pN">1506</div> <div class="G">“Kiṁ me katā rājagahe manussā,</div> </td> </tr> <tr> <td> <div class="G">Madhupītāva seyare;</div> </td> </tr> <tr> <td> <div class="G">Ye sukkaṁ na payirupāsanti,</div> </td> </tr> <tr> <td> <div class="G">Desentiṁ amataṁ padaṁ.</div> </td> </tr> </table> </div>
</div>
<div class="q" id="p_12S1_1507"> <div class="p"> <table class="singleColumn"> <tr> <td> <div class="pN">1507</div> <div class="G">Tañca pana appaṭivānīyaṁ,</div> </td> </tr> <tr> <td> <div class="G">Asecanakamojavaṁ;</div> </td> </tr> <tr> <td> <div class="G">Pivanti maññe sappaññā,</div> </td> </tr> <tr> <td> <div class="G">Valāhakamiva panthagū”ti.</div> </td> </tr> </table> </div>
</div>
</html>
