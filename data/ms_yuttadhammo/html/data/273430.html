<html>
<div class="i">7.2.1 Pakāsanīyakamma</div>
<div class="h">Saṁghabhedakakkhandhaka</div>
<div class="h">Dutiyabhāṇavāra</div>
<div class="h">Pakāsanīyakamma</div>
<div class="q" id="p_4V_1522"> <div class="divNumber">336.</div> <div class="p">
<span class="pN">1522</span>Tena kho pana samayena bhagavā mahatiyā parisāya parivuto dhammaṁ desento nisinno hoti sarājikāya parisāya. Atha kho devadatto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca— “jiṇṇo dāni, bhante, bhagavā vuḍḍho mahallako addhagato vayoanuppatto. Appossukko dāni, bhante, bhagavā diṭṭhadhammasukhavihāraṁ anuyutto viharatu, mamaṁ bhikkhusaṁghaṁ nissajjatu. Ahaṁ bhikkhusaṁghaṁ pariharissāmī”ti. “Alaṁ, devadatta, mā te rucci bhikkhusaṁghaṁ pariharitun”ti. </div>
</div>
<div class="q" id="p_4V_1523"> <div class="p">
<span class="pN">1523</span>Dutiyampi kho devadatto…pe… tatiyampi kho devadatto bhagavantaṁ etadavoca— “jiṇṇo dāni, bhante, bhagavā vuḍḍho mahallako addhagato vayoanuppatto. Appossukko dāni, bhante, bhagavā diṭṭhadhammasukhavihāraṁ anuyutto viharatu, mamaṁ bhikkhusaṁghaṁ nissajjatu. Ahaṁ bhikkhusaṁghaṁ pariharissāmī”ti. </div>
</div>
<div class="q" id="p_4V_1524"> <div class="p">
<span class="pN">1524</span>“Sāriputtamoggallānānampi kho ahaṁ, devadatta, bhikkhusaṁghaṁ na nissajjeyyaṁ, kiṁ pana tuyhaṁ chavassa kheḷāsakassā”ti. Atha kho devadatto— sarājikāya maṁ bhagavā parisāya kheḷāsakavādena apasādeti, sāriputtamoggallāneva ukkaṁsatīti— kupito anattamano bhagavantaṁ abhivādetvā padakkhiṇaṁ katvā pakkāmi. Ayañcarahi devadattassa bhagavati paṭhamo āghāto ahosi. </div>
</div>
<div class="q" id="p_4V_1525"> <div class="p">
<span class="pN">1525</span>Atha kho bhagavā bhikkhū āmantesi— “tena hi, bhikkhave, saṁgho devadattassa rājagahe pakāsanīyaṁ kammaṁ karotu— ‘pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo’ti. Evañca pana, bhikkhave, kātabbaṁ. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_1526"> <div class="divNumber">337.</div> <div class="p">
<span class="pN">1526</span>‘Suṇātu me, bhante, saṁgho. Yadi saṁghassa pattakallaṁ saṁgho devadattassa rājagahe pakāsanīyaṁ kammaṁ kareyya— “pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Esā ñatti. </div>
</div>
<div class="q" id="p_4V_1527"> <div class="p">
<span class="pN">1527</span>Suṇātu me, bhante, saṁgho. Saṁgho devadattassa rājagahe pakāsanīyaṁ kammaṁ karoti— “pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Yassāyasmato khamati devadattassa rājagahe pakāsanīyassa kammassa karaṇaṁ— “pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti— so tuṇhassa; yassa nakkhamati, so bhāseyya. </div>
</div>
<div class="q" id="p_4V_1528"> <div class="p">
<span class="pN">1528</span>Kataṁ saṁghena devadattassa rājagahe pakāsanīyaṁ kammaṁ— “pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_4V_1529"> <div class="divNumber">338.</div> <div class="p">
<span class="pN">1529</span>Atha kho bhagavā āyasmantaṁ sāriputtaṁ āmantesi— “tena hi tvaṁ, sāriputta, devadattaṁ rājagahe pakāsehī”ti. “Pubbe mayā, bhante, devadattassa rājagahe vaṇṇo bhāsito— ‘mahiddhiko godhiputto, mahānubhāvo godhiputto’ti. Kathāhaṁ, bhante, devadattaṁ rājagahe pakāsemī”ti? “Nanu tayā, sāriputta, bhūtoyeva devadattassa rājagahe vaṇṇo bhāsito— ‘mahiddhiko godhiputto, mahānubhāvo godhiputto’”ti? “Evaṁ, bhante”ti. “Evameva kho tvaṁ, sāriputta, bhūtaṁyeva devadattaṁ rājagahe pakāsehī”ti. “Evaṁ, bhante”ti kho āyasmā sāriputto bhagavato paccassosi. </div>
</div>
<div class="q" id="p_4V_1530"> <div class="p">
<span class="pN">1530</span>Atha kho bhagavā bhikkhū āmantesi— “tena hi, bhikkhave, saṁgho sāriputtaṁ sammannatu devadattaṁ rājagahe pakāsetuṁ— ‘pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo’ti. Evañca pana, bhikkhave, sammannitabbo. Paṭhamaṁ sāriputto yācitabbo. Yācitvā byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_1531"> <div class="p">
<span class="pN">1531</span>‘Suṇātu me, bhante, saṁgho. Yadi saṁghassa pattakallaṁ, saṁgho āyasmantaṁ sāriputtaṁ sammanneyya devadattaṁ rājagahe pakāsetuṁ— “pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Esā ñatti. </div>
</div>
<div class="q" id="p_4V_1532"> <div class="p">
<span class="pN">1532</span>Suṇātu me, bhante, saṁgho. Saṁgho āyasmantaṁ sāriputtaṁ sammannati devadattaṁ rājagahe pakāsetuṁ— “pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Yassāyasmato khamati, āyasmato sāriputtassa sammuti devadattaṁ rājagahe pakāsetuṁ— “pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti— so tuṇhassa; yassa nakkhamati, so bhāseyya. </div>
</div>
<div class="q" id="p_4V_1533"> <div class="p">
<span class="pN">1533</span>Sammato saṁghena āyasmā sāriputto devadattaṁ rājagahe pakāsetuṁ— “pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_4V_1534"> <div class="p">
<span class="pN">1534</span>Sammato ca āyasmā sāriputto sambahulehi bhikkhūhi saddhiṁ rājagahaṁ pavisitvā devadattaṁ rājagahe pakāsesi— “pubbe devadattassa aññā pakati ahosi, idāni aññā pakati. Yaṁ devadatto kareyya kāyena vācāya, na tena buddho vā dhammo vā saṁgho vā daṭṭhabbo, devadattova tena daṭṭhabbo”ti. Tattha ye te manussā assaddhā appasannā dubbuddhino, te evamāhaṁsu— “usūyakā ime samaṇā sakyaputtiyā devadattassa lābhasakkāraṁ usūyantī”ti. Ye pana te manussā saddhā pasannā paṇḍitā byattā buddhimanto, te evamāhaṁsu— “na kho idaṁ orakaṁ bhavissati yathā bhagavā devadattaṁ rājagahe pakāsāpetī”ti. </div>
</div>
</html>
