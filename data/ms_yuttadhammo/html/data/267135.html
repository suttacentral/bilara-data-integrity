<html>
<div class="i">1.3 Sāriputtattheraapadāna</div>
<div class="h">Buddhavagga</div>
<div class="h">Sāriputtattheraapadāna</div>
<div class="q" id="p_20Ap1_146"> <div class="p">
<span class="pN">146</span>Atha therāpadānaṁ suṇātha—  </div>
</div>
<div class="q" id="p_20Ap1_147"> <div class="divNumber">141.</div> <div class="p"> <table class="singleColumn"> <tr> <td> <div class="pN">147</div> <div class="G">“Himavantassa avidūre,</div> </td> </tr> <tr> <td> <div class="G">lambako nāma pabbato;</div> </td> </tr> <tr> <td> <div class="G">Assamo sukato mayhaṁ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_148"> <div class="divNumber">142.</div> <div class="p"> <table class="singleColumn"> <tr> <td> <div class="pN">148</div> <div class="G">Uttānakūlā nadikā,</div> </td> </tr> <tr> <td> <div class="G">supatitthā manoramā;</div> </td> </tr> <tr> <td> <div class="G">Susuddhapulinākiṇṇā,</div> </td> </tr> <tr> <td> <div class="G">avidūre mamassamaṁ.</div> </td> </tr> </table> </div>
</div>
<div class="q" id="p_20Ap1_149"> <div class="divNumber">143.</div> <div class="p"> <table class="singleColumn"> <tr> <td> <div class="pN">149</div> <div class="G">Asakkharā apabbhārā,</div> </td> </tr> <tr> <td> <div class="G">sādu appaṭigandhikā;</div> </td> </tr> <tr> <td> <div class="G">Sandatī nadikā tattha,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_150"> <div class="divNumber">144.</div> <div class="p"> <table class="singleColumn"> <tr> <td> <div class="pN">150</div> <div class="G">Kumbhīlā makarā cettha,</div> </td> </tr> <tr> <td> <div class="G">susumārā ca kacchapā;</div> </td> </tr> <tr> <td> <div class="G">Caranti nadiyā tattha,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_151"> <div class="divNumber">145.</div> <div class="p"> <table class="singleColumn"> <tr> <td> <div class="pN">151</div> <div class="G">Pāṭhīnā pāvusā macchā,</div> </td> </tr> <tr> <td> <div class="G">balajā muñjarohitā;</div> </td> </tr> <tr> <td> <div class="G">Vaggaḷā papatāyantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_152"> <div class="divNumber">146.</div> <div class="p"> <table class="singleColumn"> <tr> <td> <div class="pN">152</div> <div class="G">Ubho kūlesu nadiyā,</div> </td> </tr> <tr> <td> <div class="G">pupphino phalino dumā;</div> </td> </tr> <tr> <td> <div class="G">Ubhato abhilambantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_153"> <div class="divNumber">147.</div> <div class="p"> <table class="singleColumn"> <tr> <td> <div class="pN">153</div> <div class="G">Ambā sālā ca tilakā,</div> </td> </tr> <tr> <td> <div class="G">pāṭalī sinduvārakā;</div> </td> </tr> <tr> <td> <div class="G">Dibbagandhā sampavanti,</div> </td> </tr> <tr> <td> <div class="G">pupphitā mama assame.</div> </td> </tr> </table> </div>
</div>
<div class="q" id="p_20Ap1_154"> <div class="divNumber">148.</div> <div class="p"> <table class="singleColumn"> <tr> <td> <div class="pN">154</div> <div class="G">Campakā saḷalā nīpā,</div> </td> </tr> <tr> <td> <div class="G">nāgapunnāgaketakā;</div> </td> </tr> <tr> <td> <div class="G">Dibbagandhā sampavanti,</div> </td> </tr> <tr> <td> <div class="G">pupphitā mama assame.</div> </td> </tr> </table> </div>
</div>
<div class="q" id="p_20Ap1_155"> <div class="divNumber">149.</div> <div class="p"> <table class="singleColumn"> <tr> <td> <div class="pN">155</div> <div class="G">Atimuttā asokā ca,</div> </td> </tr> <tr> <td> <div class="G">bhaginīmālā ca pupphitā;</div> </td> </tr> <tr> <td> <div class="G">Aṅkolā bimbijālā ca,</div> </td> </tr> <tr> <td> <div class="G">pupphitā mama assame.</div> </td> </tr> </table> </div>
</div>
<div class="q" id="p_20Ap1_156"> <div class="divNumber">150.</div> <div class="p"> <table class="singleColumn"> <tr> <td> <div class="pN">156</div> <div class="G">Ketakā kandali ceva,</div> </td> </tr> <tr> <td> <div class="G">godhukā tiṇasūlikā;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_157"> <div class="divNumber">151.</div> <div class="p"> <table class="singleColumn"> <tr> <td> <div class="pN">157</div> <div class="G">Kaṇikārā kaṇṇikā ca,</div> </td> </tr> <tr> <td> <div class="G">asanā ajjunā bahū;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_158"> <div class="divNumber">152.</div> <div class="p"> <table class="singleColumn"> <tr> <td> <div class="pN">158</div> <div class="G">Punnāgā giripunnāgā,</div> </td> </tr> <tr> <td> <div class="G">koviḷārā ca pupphitā;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_159"> <div class="divNumber">153.</div> <div class="p"> <table class="singleColumn"> <tr> <td> <div class="pN">159</div> <div class="G">Uddhālakā ca kuṭajā,</div> </td> </tr> <tr> <td> <div class="G">kadambā vakulā bahū;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_160"> <div class="divNumber">154.</div> <div class="p"> <table class="singleColumn"> <tr> <td> <div class="pN">160</div> <div class="G">Āḷakā isimuggā ca,</div> </td> </tr> <tr> <td> <div class="G">kadalimātuluṅgiyo;</div> </td> </tr> <tr> <td> <div class="G">Gandhodakena saṁvaḍḍhā,</div> </td> </tr> <tr> <td> <div class="G">phalāni dhārayanti te.</div> </td> </tr> </table> </div>
</div>
<div class="q" id="p_20Ap1_161"> <div class="divNumber">155.</div> <div class="p"> <table class="singleColumn"> <tr> <td> <div class="pN">161</div> <div class="G">Aññe pupphanti padumā,</div> </td> </tr> <tr> <td> <div class="G">aññe jāyanti kesarī;</div> </td> </tr> <tr> <td> <div class="G">Aññe opupphā padumā,</div> </td> </tr> <tr> <td> <div class="G">pupphitā taḷāke tadā.</div> </td> </tr> </table> </div>
</div>
<div class="q" id="p_20Ap1_162"> <div class="divNumber">156.</div> <div class="p"> <table class="singleColumn"> <tr> <td> <div class="pN">162</div> <div class="G">Gabbhaṁ gaṇhanti padumā,</div> </td> </tr> <tr> <td> <div class="G">niddhāvanti mulāḷiyo;</div> </td> </tr> <tr> <td> <div class="G">Siṅghāṭipattamākiṇṇā,</div> </td> </tr> <tr> <td> <div class="G">sobhanti taḷāke tadā.</div> </td> </tr> </table> </div>
</div>
<div class="q" id="p_20Ap1_163"> <div class="divNumber">157.</div> <div class="p"> <table class="singleColumn"> <tr> <td> <div class="pN">163</div> <div class="G">Nayitā ambagandhī ca,</div> </td> </tr> <tr> <td> <div class="G">uttalī bandhujīvakā;</div> </td> </tr> <tr> <td> <div class="G">Dibbagandhā sampavanti,</div> </td> </tr> <tr> <td> <div class="G">pupphitā taḷāke tadā.</div> </td> </tr> </table> </div>
</div>
<div class="q" id="p_20Ap1_164"> <div class="divNumber">158.</div> <div class="p"> <table class="singleColumn"> <tr> <td> <div class="pN">164</div> <div class="G">Pāṭhīnā pāvusā macchā,</div> </td> </tr> <tr> <td> <div class="G">balajā muñjarohitā;</div> </td> </tr> <tr> <td> <div class="G">Saṅgulā maggurā ceva,</div> </td> </tr> <tr> <td> <div class="G">vasanti taḷāke tadā.</div> </td> </tr> </table> </div>
</div>
<div class="q" id="p_20Ap1_165"> <div class="divNumber">159.</div> <div class="p"> <table class="singleColumn"> <tr> <td> <div class="pN">165</div> <div class="G">Kumbhīlā susumārā ca,</div> </td> </tr> <tr> <td> <div class="G">tantigāhā ca rakkhasā;</div> </td> </tr> <tr> <td> <div class="G">Oguhā ajagarā ca,</div> </td> </tr> <tr> <td> <div class="G">vasanti taḷāke tadā.</div> </td> </tr> </table> </div>
</div>
<div class="q" id="p_20Ap1_166"> <div class="divNumber">160.</div> <div class="p"> <table class="singleColumn"> <tr> <td> <div class="pN">166</div> <div class="G">Pārevatā ravihaṁsā,</div> </td> </tr> <tr> <td> <div class="G">cakkavākā nadīcarā;</div> </td> </tr> <tr> <td> <div class="G">Kokilā sukasāḷikā,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_167"> <div class="divNumber">161.</div> <div class="p"> <table class="singleColumn"> <tr> <td> <div class="pN">167</div> <div class="G">Kukkutthakā kuḷīrakā,</div> </td> </tr> <tr> <td> <div class="G">vane pokkharasātakā;</div> </td> </tr> <tr> <td> <div class="G">Dindibhā suvapotā ca,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_168"> <div class="divNumber">162.</div> <div class="p"> <table class="singleColumn"> <tr> <td> <div class="pN">168</div> <div class="G">Haṁsā koñcā mayūrā ca,</div> </td> </tr> <tr> <td> <div class="G">kokilā tambacūḷakā;</div> </td> </tr> <tr> <td> <div class="G">Pammakā jīvaṁjīvā ca,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_169"> <div class="divNumber">163.</div> <div class="p"> <table class="singleColumn"> <tr> <td> <div class="pN">169</div> <div class="G">Kosikā poṭṭhasīsā ca,</div> </td> </tr> <tr> <td> <div class="G">kurarā senakā bahū;</div> </td> </tr> <tr> <td> <div class="G">Mahākāḷā ca sakuṇā,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_170"> <div class="divNumber">164.</div> <div class="p"> <table class="singleColumn"> <tr> <td> <div class="pN">170</div> <div class="G">Pasadā ca varāhā ca,</div> </td> </tr> <tr> <td> <div class="G">camarā gaṇḍakā bahū;</div> </td> </tr> <tr> <td> <div class="G">Rohiccā sukapotā ca,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_171"> <div class="divNumber">165.</div> <div class="p"> <table class="singleColumn"> <tr> <td> <div class="pN">171</div> <div class="G">Sīhabyagghā ca dīpī ca,</div> </td> </tr> <tr> <td> <div class="G">acchakokataracchakā;</div> </td> </tr> <tr> <td> <div class="G">Tidhā pabhinnamātaṅgā,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_172"> <div class="divNumber">166.</div> <div class="p"> <table class="singleColumn"> <tr> <td> <div class="pN">172</div> <div class="G">Kinnarā vānarā ceva,</div> </td> </tr> <tr> <td> <div class="G">athopi vanakammikā;</div> </td> </tr> <tr> <td> <div class="G">Cetā ca luddakā ceva,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_173"> <div class="divNumber">167.</div> <div class="p"> <table class="singleColumn"> <tr> <td> <div class="pN">173</div> <div class="G">Tindukāni piyālāni,</div> </td> </tr> <tr> <td> <div class="G">madhuke kāsumāriyo;</div> </td> </tr> <tr> <td> <div class="G">Dhuvaṁ phalāni dhārenti,</div> </td> </tr> <tr> <td> <div class="G">avidūre mamassamaṁ.</div> </td> </tr> </table> </div>
</div>
<div class="q" id="p_20Ap1_174"> <div class="divNumber">168.</div> <div class="p"> <table class="singleColumn"> <tr> <td> <div class="pN">174</div> <div class="G">Kosambā saḷalā nimbā,</div> </td> </tr> <tr> <td> <div class="G">sāduphalasamāyutā;</div> </td> </tr> <tr> <td> <div class="G">Dhuvaṁ phalāni dhārenti,</div> </td> </tr> <tr> <td> <div class="G">avidūre mamassamaṁ.</div> </td> </tr> </table> </div>
</div>
<div class="q" id="p_20Ap1_175"> <div class="divNumber">169.</div> <div class="p"> <table class="singleColumn"> <tr> <td> <div class="pN">175</div> <div class="G">Harītakā āmalakā,</div> </td> </tr> <tr> <td> <div class="G">ambajambuvibhītakā;</div> </td> </tr> <tr> <td> <div class="G">Kolā bhallātakā billā,</div> </td> </tr> <tr> <td> <div class="G">phalāni dhārayanti te.</div> </td> </tr> </table> </div>
</div>
<div class="q" id="p_20Ap1_176"> <div class="divNumber">170.</div> <div class="p"> <table class="singleColumn"> <tr> <td> <div class="pN">176</div> <div class="G">Āluvā ca kaḷambā ca,</div> </td> </tr> <tr> <td> <div class="G">biḷālītakkaḷāni ca;</div> </td> </tr> <tr> <td> <div class="G">Jīvakā sutakā ceva,</div> </td> </tr> <tr> <td> <div class="G">bahukā mama assame.</div> </td> </tr> </table> </div>
</div>
<div class="q" id="p_20Ap1_177"> <div class="divNumber">171.</div> <div class="p"> <table class="singleColumn"> <tr> <td> <div class="pN">177</div> <div class="G">Assamassāvidūramhi,</div> </td> </tr> <tr> <td> <div class="G">taḷākāsuṁ sunimmitā;</div> </td> </tr> <tr> <td> <div class="G">Acchodakā sītajalā,</div> </td> </tr> <tr> <td> <div class="G">supatitthā manoramā.</div> </td> </tr> </table> </div>
</div>
<div class="q" id="p_20Ap1_178"> <div class="divNumber">172.</div> <div class="p"> <table class="singleColumn"> <tr> <td> <div class="pN">178</div> <div class="G">Padumuppalasañchannā,</div> </td> </tr> <tr> <td> <div class="G">puṇḍarīkasamāyutā;</div> </td> </tr> <tr> <td> <div class="G">Mandālakehi sañchannā,</div> </td> </tr> <tr> <td> <div class="G">dibbagandho pavāyati.</div> </td> </tr> </table> </div>
</div>
<div class="q" id="p_20Ap1_179"> <div class="divNumber">173.</div> <div class="p"> <table class="singleColumn"> <tr> <td> <div class="pN">179</div> <div class="G">Evaṁ sabbaṅgasampanne,</div> </td> </tr> <tr> <td> <div class="G">pupphite phalite vane;</div> </td> </tr> <tr> <td> <div class="G">Sukate assame ramme,</div> </td> </tr> <tr> <td> <div class="G">viharāmi ahaṁ tadā.</div> </td> </tr> </table> </div>
</div>
<div class="q" id="p_20Ap1_180"> <div class="divNumber">174.</div> <div class="p"> <table class="singleColumn"> <tr> <td> <div class="pN">180</div> <div class="G">Sīlavā vatasampanno,</div> </td> </tr> <tr> <td> <div class="G">jhāyī jhānarato sadā;</div> </td> </tr> <tr> <td> <div class="G">Pañcābhiññābalappatto,</div> </td> </tr> <tr> <td> <div class="G">suruci nāma tāpaso.</div> </td> </tr> </table> </div>
</div>
<div class="q" id="p_20Ap1_181"> <div class="divNumber">175.</div> <div class="p"> <table class="singleColumn"> <tr> <td> <div class="pN">181</div> <div class="G">Catuvīsasahassāni,</div> </td> </tr> <tr> <td> <div class="G">sissā mayhaṁ upaṭṭhahuṁ;</div> </td> </tr> <tr> <td> <div class="G">Sabbeva brāhmaṇā ete,</div> </td> </tr> <tr> <td> <div class="G">jātimanto yasassino.</div> </td> </tr> </table> </div>
</div>
<div class="q" id="p_20Ap1_182"> <div class="divNumber">176.</div> <div class="p"> <table class="singleColumn"> <tr> <td> <div class="pN">182</div> <div class="G">Lakkhaṇe itihāse ca,</div> </td> </tr> <tr> <td> <div class="G">sanighaṇṭusakeṭubhe;</div> </td> </tr> <tr> <td> <div class="G">Padakā veyyākaraṇā,</div> </td> </tr> <tr> <td> <div class="G">sadhamme pāramiṁ gatā.</div> </td> </tr> </table> </div>
</div>
<div class="q" id="p_20Ap1_183"> <div class="divNumber">177.</div> <div class="p"> <table class="singleColumn"> <tr> <td> <div class="pN">183</div> <div class="G">Uppātesu nimittesu,</div> </td> </tr> <tr> <td> <div class="G">lakkhaṇesu ca kovidā;</div> </td> </tr> <tr> <td> <div class="G">Pathabyā bhūmantalikkhe,</div> </td> </tr> <tr> <td> <div class="G">mama sissā susikkhitā.</div> </td> </tr> </table> </div>
</div>
<div class="q" id="p_20Ap1_184"> <div class="divNumber">178.</div> <div class="p"> <table class="singleColumn"> <tr> <td> <div class="pN">184</div> <div class="G">Appicchā nipakā ete,</div> </td> </tr> <tr> <td> <div class="G">appāhārā alolupā;</div> </td> </tr> <tr> <td> <div class="G">Lābhālābhena santuṭṭhā,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_185"> <div class="divNumber">179.</div> <div class="p"> <table class="singleColumn"> <tr> <td> <div class="pN">185</div> <div class="G">Jhāyī jhānaratā dhīrā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Ākiñcaññaṁ patthayantā,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_186"> <div class="divNumber">180.</div> <div class="p"> <table class="singleColumn"> <tr> <td> <div class="pN">186</div> <div class="G">Abhiññāpāramippattā,</div> </td> </tr> <tr> <td> <div class="G">pettike gocare ratā;</div> </td> </tr> <tr> <td> <div class="G">Antalikkhacarā dhīrā,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_187"> <div class="divNumber">181.</div> <div class="p"> <table class="singleColumn"> <tr> <td> <div class="pN">187</div> <div class="G">Saṁvutā chasu dvāresu,</div> </td> </tr> <tr> <td> <div class="G">anejā rakkhitindriyā;</div> </td> </tr> <tr> <td> <div class="G">Asaṁsaṭṭhā ca te dhīrā,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_188"> <div class="divNumber">182.</div> <div class="p"> <table class="singleColumn"> <tr> <td> <div class="pN">188</div> <div class="G">Pallaṅkena nisajjāya,</div> </td> </tr> <tr> <td> <div class="G">ṭhānacaṅkamanena ca;</div> </td> </tr> <tr> <td> <div class="G">Vītināmenti te rattiṁ,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_189"> <div class="divNumber">183.</div> <div class="p"> <table class="singleColumn"> <tr> <td> <div class="pN">189</div> <div class="G">Rajanīye na rajjanti,</div> </td> </tr> <tr> <td> <div class="G">dussanīye na dussare;</div> </td> </tr> <tr> <td> <div class="G">Mohanīye na muyhanti,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_190"> <div class="divNumber">184.</div> <div class="p"> <table class="singleColumn"> <tr> <td> <div class="pN">190</div> <div class="G">Iddhiṁ vīmaṁsamānā te,</div> </td> </tr> <tr> <td> <div class="G">vattanti niccakālikaṁ;</div> </td> </tr> <tr> <td> <div class="G">Pathaviṁ te pakampenti,</div> </td> </tr> <tr> <td> <div class="G">sārambhena durāsadā.</div> </td> </tr> </table> </div>
</div>
<div class="q" id="p_20Ap1_191"> <div class="divNumber">185.</div> <div class="p"> <table class="singleColumn"> <tr> <td> <div class="pN">191</div> <div class="G">Kīḷamānā ca te sissā,</div> </td> </tr> <tr> <td> <div class="G">kīḷanti jhānakīḷitaṁ;</div> </td> </tr> <tr> <td> <div class="G">Jambuto phalamānenti,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_192"> <div class="divNumber">186.</div> <div class="p"> <table class="singleColumn"> <tr> <td> <div class="pN">192</div> <div class="G">Aññe gacchanti goyānaṁ,</div> </td> </tr> <tr> <td> <div class="G">aññe pubbavidehakaṁ;</div> </td> </tr> <tr> <td> <div class="G">Aññe ca uttarakuruṁ,</div> </td> </tr> <tr> <td> <div class="G">esanāya durāsadā.</div> </td> </tr> </table> </div>
</div>
<div class="q" id="p_20Ap1_193"> <div class="divNumber">187.</div> <div class="p"> <table class="singleColumn"> <tr> <td> <div class="pN">193</div> <div class="G">Purato pesenti khāriṁ,</div> </td> </tr> <tr> <td> <div class="G">pacchato ca vajanti te;</div> </td> </tr> <tr> <td> <div class="G">Catuvīsasahassehi,</div> </td> </tr> <tr> <td> <div class="G">chāditaṁ hoti ambaraṁ.</div> </td> </tr> </table> </div>
</div>
<div class="q" id="p_20Ap1_194"> <div class="divNumber">188.</div> <div class="p"> <table class="singleColumn"> <tr> <td> <div class="pN">194</div> <div class="G">Aggipākī anaggī ca,</div> </td> </tr> <tr> <td> <div class="G">dantodukkhalikāpi ca;</div> </td> </tr> <tr> <td> <div class="G">Asmena koṭṭitā keci,</div> </td> </tr> <tr> <td> <div class="G">pavattaphalabhojanā.</div> </td> </tr> </table> </div>
</div>
<div class="q" id="p_20Ap1_195"> <div class="divNumber">189.</div> <div class="p"> <table class="singleColumn"> <tr> <td> <div class="pN">195</div> <div class="G">Udakorohaṇā keci,</div> </td> </tr> <tr> <td> <div class="G">sāyaṁ pāto sucīratā;</div> </td> </tr> <tr> <td> <div class="G">Toyābhisecanakarā,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_196"> <div class="divNumber">190.</div> <div class="p"> <table class="singleColumn"> <tr> <td> <div class="pN">196</div> <div class="G">Parūḷhakacchanakhalomā,</div> </td> </tr> <tr> <td> <div class="G">paṅkadantā rajassirā;</div> </td> </tr> <tr> <td> <div class="G">Gandhitā sīlagandhena,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_197"> <div class="divNumber">191.</div> <div class="p"> <table class="singleColumn"> <tr> <td> <div class="pN">197</div> <div class="G">Pātova sannipatitvā,</div> </td> </tr> <tr> <td> <div class="G">jaṭilā uggatāpanā;</div> </td> </tr> <tr> <td> <div class="G">Lābhālābhaṁ pakittetvā,</div> </td> </tr> <tr> <td> <div class="G">gacchanti ambare tadā.</div> </td> </tr> </table> </div>
</div>
<div class="q" id="p_20Ap1_198"> <div class="divNumber">192.</div> <div class="p"> <table class="singleColumn"> <tr> <td> <div class="pN">198</div> <div class="G">Etesaṁ pakkamantānaṁ,</div> </td> </tr> <tr> <td> <div class="G">mahāsaddo pavattati;</div> </td> </tr> <tr> <td> <div class="G">Ajinacammasaddena,</div> </td> </tr> <tr> <td> <div class="G">muditā honti devatā.</div> </td> </tr> </table> </div>
</div>
<div class="q" id="p_20Ap1_199"> <div class="divNumber">193.</div> <div class="p"> <table class="singleColumn"> <tr> <td> <div class="pN">199</div> <div class="G">Disodisaṁ pakkamanti,</div> </td> </tr> <tr> <td> <div class="G">antalikkhacarā isī;</div> </td> </tr> <tr> <td> <div class="G">Sake balenupatthaddhā,</div> </td> </tr> <tr> <td> <div class="G">te gacchanti yadicchakaṁ.</div> </td> </tr> </table> </div>
</div>
<div class="q" id="p_20Ap1_200"> <div class="divNumber">194.</div> <div class="p"> <table class="singleColumn"> <tr> <td> <div class="pN">200</div> <div class="G">Pathavīkampakā ete,</div> </td> </tr> <tr> <td> <div class="G">sabbeva nabhacārino;</div> </td> </tr> <tr> <td> <div class="G">Uggatejā duppasahā,</div> </td> </tr> <tr> <td> <div class="G">sāgarova akhobhiyā.</div> </td> </tr> </table> </div>
</div>
<div class="q" id="p_20Ap1_201"> <div class="divNumber">195.</div> <div class="p"> <table class="singleColumn"> <tr> <td> <div class="pN">201</div> <div class="G">Ṭhānacaṅkamino keci,</div> </td> </tr> <tr> <td> <div class="G">keci nesajjikā isī;</div> </td> </tr> <tr> <td> <div class="G">Pavattabhojanā keci,</div> </td> </tr> <tr> <td> <div class="G">mama sissā durāsadā.</div> </td> </tr> </table> </div>
</div>
<div class="q" id="p_20Ap1_202"> <div class="divNumber">196.</div> <div class="p"> <table class="singleColumn"> <tr> <td> <div class="pN">202</div> <div class="G">Mettāvihārino ete,</div> </td> </tr> <tr> <td> <div class="G">hitesī sabbapāṇinaṁ;</div> </td> </tr> <tr> <td> <div class="G">Anattukkaṁsakā sabbe,</div> </td> </tr> <tr> <td> <div class="G">na te vambhenti kassaci.</div> </td> </tr> </table> </div>
</div>
<div class="q" id="p_20Ap1_203"> <div class="divNumber">197.</div> <div class="p"> <table class="singleColumn"> <tr> <td> <div class="pN">203</div> <div class="G">Sīharājāvasambhītā,</div> </td> </tr> <tr> <td> <div class="G">gajarājāva thāmavā;</div> </td> </tr> <tr> <td> <div class="G">Durāsadā byagghāriva,</div> </td> </tr> <tr> <td> <div class="G">āgacchanti mamantike.</div> </td> </tr> </table> </div>
</div>
<div class="q" id="p_20Ap1_204"> <div class="divNumber">198.</div> <div class="p"> <table class="singleColumn"> <tr> <td> <div class="pN">204</div> <div class="G">Vijjādharā devatā ca,</div> </td> </tr> <tr> <td> <div class="G">nāgagandhabbarakkhasā;</div> </td> </tr> <tr> <td> <div class="G">Kumbhaṇḍā dānavā garuḷā,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_205"> <div class="divNumber">199.</div> <div class="p"> <table class="singleColumn"> <tr> <td> <div class="pN">205</div> <div class="G">Te jaṭākhāribharitā,</div> </td> </tr> <tr> <td> <div class="G">ajinuttaravāsanā;</div> </td> </tr> <tr> <td> <div class="G">Antalikkhacarā sabbe,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_206"> <div class="divNumber">200.</div> <div class="p"> <table class="singleColumn"> <tr> <td> <div class="pN">206</div> <div class="G">Sadānucchavikā ete,</div> </td> </tr> <tr> <td> <div class="G">aññamaññaṁ sagāravā;</div> </td> </tr> <tr> <td> <div class="G">Catubbīsasahassānaṁ,</div> </td> </tr> <tr> <td> <div class="G">khipitasaddo na vijjati.</div> </td> </tr> </table> </div>
</div>
<div class="q" id="p_20Ap1_207"> <div class="divNumber">201.</div> <div class="p"> <table class="singleColumn"> <tr> <td> <div class="pN">207</div> <div class="G">Pāde pādaṁ nikkhipantā,</div> </td> </tr> <tr> <td> <div class="G">appasaddā susaṁvutā;</div> </td> </tr> <tr> <td> <div class="G">Upasaṅkamma sabbeva,</div> </td> </tr> <tr> <td> <div class="G">sirasā vandare mamaṁ.</div> </td> </tr> </table> </div>
</div>
<div class="q" id="p_20Ap1_208"> <div class="divNumber">202.</div> <div class="p"> <table class="singleColumn"> <tr> <td> <div class="pN">208</div> <div class="G">Tehi sissehi parivuto,</div> </td> </tr> <tr> <td> <div class="G">santehi ca tapassibhi;</div> </td> </tr> <tr> <td> <div class="G">Vasāmi assame tattha,</div> </td> </tr> <tr> <td> <div class="G">jhāyī jhānarato ahaṁ.</div> </td> </tr> </table> </div>
</div>
<div class="q" id="p_20Ap1_209"> <div class="divNumber">203.</div> <div class="p"> <table class="singleColumn"> <tr> <td> <div class="pN">209</div> <div class="G">Isīnaṁ sīlagandhena,</div> </td> </tr> <tr> <td> <div class="G">pupphagandhena cūbhayaṁ;</div> </td> </tr> <tr> <td> <div class="G">Phalīnaṁ phalagandhena,</div> </td> </tr> <tr> <td> <div class="G">gandhito hoti assamo.</div> </td> </tr> </table> </div>
</div>
<div class="q" id="p_20Ap1_210"> <div class="divNumber">204.</div> <div class="p"> <table class="singleColumn"> <tr> <td> <div class="pN">210</div> <div class="G">Rattindivaṁ na jānāmi,</div> </td> </tr> <tr> <td> <div class="G">arati me na vijjati;</div> </td> </tr> <tr> <td> <div class="G">Sake sisse ovadanto,</div> </td> </tr> <tr> <td> <div class="G">bhiyyo hāsaṁ labhāmahaṁ.</div> </td> </tr> </table> </div>
</div>
<div class="q" id="p_20Ap1_211"> <div class="divNumber">205.</div> <div class="p"> <table class="singleColumn"> <tr> <td> <div class="pN">211</div> <div class="G">Pupphānaṁ pupphamānānaṁ,</div> </td> </tr> <tr> <td> <div class="G">phalānañca vipaccataṁ;</div> </td> </tr> <tr> <td> <div class="G">Dibbagandhā pavāyanti,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_212"> <div class="divNumber">206.</div> <div class="p"> <table class="singleColumn"> <tr> <td> <div class="pN">212</div> <div class="G">Samādhimhā vuṭṭhahitvā,</div> </td> </tr> <tr> <td> <div class="G">ātāpī nipako ahaṁ;</div> </td> </tr> <tr> <td> <div class="G">Khāribhāraṁ gahetvāna,</div> </td> </tr> <tr> <td> <div class="G">vanaṁ ajjhogahiṁ ahaṁ.</div> </td> </tr> </table> </div>
</div>
<div class="q" id="p_20Ap1_213"> <div class="divNumber">207.</div> <div class="p"> <table class="singleColumn"> <tr> <td> <div class="pN">213</div> <div class="G">Uppāte supine cāpi,</div> </td> </tr> <tr> <td> <div class="G">Lakkhaṇesu susikkhito;</div> </td> </tr> <tr> <td> <div class="G">Pavattamānaṁ mantapadaṁ,</div> </td> </tr> <tr> <td> <div class="G">Dhārayāmi ahaṁ tadā.</div> </td> </tr> </table> </div>
</div>
<div class="q" id="p_20Ap1_214"> <div class="divNumber">208.</div> <div class="p"> <table class="singleColumn"> <tr> <td> <div class="pN">214</div> <div class="G">Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">himavantamupāgami.</div> </td> </tr> </table> </div>
</div>
<div class="q" id="p_20Ap1_215"> <div class="divNumber">209.</div> <div class="p"> <table class="singleColumn"> <tr> <td> <div class="pN">215</div> <div class="G">Ajjhogāhetvā himavantaṁ,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Pallaṅkaṁ ābhujitvāna,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_216"> <div class="divNumber">210.</div> <div class="p"> <table class="singleColumn"> <tr> <td> <div class="pN">216</div> <div class="G">Tamaddasāhaṁ sambuddhaṁ,</div> </td> </tr> <tr> <td> <div class="G">sappabhāsaṁ manoramaṁ;</div> </td> </tr> <tr> <td> <div class="G">Indīvaraṁva jalitaṁ,</div> </td> </tr> <tr> <td> <div class="G">ādittaṁva hutāsanaṁ.</div> </td> </tr> </table> </div>
</div>
<div class="q" id="p_20Ap1_217"> <div class="divNumber">211.</div> <div class="p"> <table class="singleColumn"> <tr> <td> <div class="pN">217</div> <div class="G">Jalantaṁ dīparukkhaṁva,</div> </td> </tr> <tr> <td> <div class="G">vijjutaṁ gagane yathā;</div> </td> </tr> <tr> <td> <div class="G">Suphullaṁ sālarājaṁva,</div> </td> </tr> <tr> <td> <div class="G">addasaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_218"> <div class="divNumber">212.</div> <div class="p"> <table class="singleColumn"> <tr> <td> <div class="pN">218</div> <div class="G">Ayaṁ nāgo mahāvīro,</div> </td> </tr> <tr> <td> <div class="G">dukkhassantakaro muni;</div> </td> </tr> <tr> <td> <div class="G">Imaṁ dassanamāgamma,</div> </td> </tr> <tr> <td> <div class="G">sabbadukkhā pamuccare.</div> </td> </tr> </table> </div>
</div>
<div class="q" id="p_20Ap1_219"> <div class="divNumber">213.</div> <div class="p"> <table class="singleColumn"> <tr> <td> <div class="pN">219</div> <div class="G">Disvānāhaṁ devadevaṁ,</div> </td> </tr> <tr> <td> <div class="G">lakkhaṇaṁ upadhārayiṁ;</div> </td> </tr> <tr> <td> <div class="G">Buddho nu kho na vā buddho,</div> </td> </tr> <tr> <td> <div class="G">handa passāmi cakkhumaṁ.</div> </td> </tr> </table> </div>
</div>
<div class="q" id="p_20Ap1_220"> <div class="divNumber">214.</div> <div class="p"> <table class="singleColumn"> <tr> <td> <div class="pN">220</div> <div class="G">Sahassārāni cakkāni,</div> </td> </tr> <tr> <td> <div class="G">dissanti caraṇuttame;</div> </td> </tr> <tr> <td> <div class="G">Lakkhaṇānissa disvāna,</div> </td> </tr> <tr> <td> <div class="G">niṭṭhaṁ gacchiṁ tathāgate.</div> </td> </tr> </table> </div>
</div>
<div class="q" id="p_20Ap1_221"> <div class="divNumber">215.</div> <div class="p"> <table class="singleColumn"> <tr> <td> <div class="pN">221</div> <div class="G">Sammajjaniṁ gahetvāna,</div> </td> </tr> <tr> <td> <div class="G">sammajjitvānahaṁ tadā;</div> </td> </tr> <tr> <td> <div class="G">Atha pupphe samānetvā,</div> </td> </tr> <tr> <td> <div class="G">buddhaseṭṭhaṁ apūjayiṁ.</div> </td> </tr> </table> </div>
</div>
<div class="q" id="p_20Ap1_222"> <div class="divNumber">216.</div> <div class="p"> <table class="singleColumn"> <tr> <td> <div class="pN">222</div> <div class="G">Pūjayitvāna taṁ buddhaṁ,</div> </td> </tr> <tr> <td> <div class="G">oghatiṇṇamanāsavaṁ;</div> </td> </tr> <tr> <td> <div class="G">Ekaṁsaṁ ajinaṁ katvā,</div> </td> </tr> <tr> <td> <div class="G">namassiṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_223"> <div class="divNumber">217.</div> <div class="p"> <table class="singleColumn"> <tr> <td> <div class="pN">223</div> <div class="G">Yena ñāṇena sambuddho,</div> </td> </tr> <tr> <td> <div class="G">viharati anāsavo;</div> </td> </tr> <tr> <td> <div class="G">Taṁ ñāṇaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_224"> <div class="divNumber">218.</div> <div class="p"> <table class="singleColumn"> <tr> <td> <div class="pN">224</div> <div class="G">‘Samuddharasimaṁ lokaṁ,</div> </td> </tr> <tr> <td> <div class="G">sayambhū amitodaya;</div> </td> </tr> <tr> <td> <div class="G">Tava dassanamāgamma,</div> </td> </tr> <tr> <td> <div class="G">kaṅkhāsotaṁ taranti te.</div> </td> </tr> </table> </div>
</div>
<div class="q" id="p_20Ap1_225"> <div class="divNumber">219.</div> <div class="p"> <table class="singleColumn"> <tr> <td> <div class="pN">225</div> <div class="G">Tuvaṁ satthā ca ketu ca,</div> </td> </tr> <tr> <td> <div class="G">dhajo yūpo ca pāṇinaṁ;</div> </td> </tr> <tr> <td> <div class="G">Parāyaṇo patiṭṭhā ca,</div> </td> </tr> <tr> <td> <div class="G">dīpo ca dvipaduttamo.</div> </td> </tr> </table> </div>
</div>
<div class="q" id="p_20Ap1_226"> <div class="divNumber">220.</div> <div class="p"> <table class="singleColumn"> <tr> <td> <div class="pN">226</div> <div class="G">Sakkā samudde udakaṁ,</div> </td> </tr> <tr> <td> <div class="G">pametuṁ āḷhakena vā;</div> </td> </tr> <tr> <td> <div class="G">Na tveva tava sabbaññu,</div> </td> </tr> <tr> <td> <div class="G">ñāṇaṁ sakkā pametave.</div> </td> </tr> </table> </div>
</div>
<div class="q" id="p_20Ap1_227"> <div class="divNumber">221.</div> <div class="p"> <table class="singleColumn"> <tr> <td> <div class="pN">227</div> <div class="G">Dhāretuṁ pathaviṁ sakkā,</div> </td> </tr> <tr> <td> <div class="G">ṭhapetvā tulamaṇḍale;</div> </td> </tr> <tr> <td> <div class="G">Na tveva tava sabbaññu,</div> </td> </tr> <tr> <td> <div class="G">ñāṇaṁ sakkā dharetave.</div> </td> </tr> </table> </div>
</div>
<div class="q" id="p_20Ap1_228"> <div class="divNumber">222.</div> <div class="p"> <table class="singleColumn"> <tr> <td> <div class="pN">228</div> <div class="G">Ākāso minituṁ sakkā,</div> </td> </tr> <tr> <td> <div class="G">rajjuyā aṅgulena vā;</div> </td> </tr> <tr> <td> <div class="G">Na tveva tava sabbaññu,</div> </td> </tr> <tr> <td> <div class="G">ñāṇaṁ sakkā pametave.</div> </td> </tr> </table> </div>
</div>
<div class="q" id="p_20Ap1_229"> <div class="divNumber">223.</div> <div class="p"> <table class="singleColumn"> <tr> <td> <div class="pN">229</div> <div class="G">Mahāsamudde udakaṁ,</div> </td> </tr> <tr> <td> <div class="G">pathavī cākhilājaṭaṁ;</div> </td> </tr> <tr> <td> <div class="G">Buddhañāṇaṁ upādāya,</div> </td> </tr> <tr> <td> <div class="G">upamāto na yujjare.</div> </td> </tr> </table> </div>
</div>
<div class="q" id="p_20Ap1_230"> <div class="divNumber">224.</div> <div class="p"> <table class="singleColumn"> <tr> <td> <div class="pN">230</div> <div class="G">Sadevakassa lokassa,</div> </td> </tr> <tr> <td> <div class="G">cittaṁ yesaṁ pavattati;</div> </td> </tr> <tr> <td> <div class="G">Antojālagatā ete,</div> </td> </tr> <tr> <td> <div class="G">tava ñāṇamhi cakkhuma.</div> </td> </tr> </table> </div>
</div>
<div class="q" id="p_20Ap1_231"> <div class="divNumber">225.</div> <div class="p"> <table class="singleColumn"> <tr> <td> <div class="pN">231</div> <div class="G">Yena ñāṇena pattosi,</div> </td> </tr> <tr> <td> <div class="G">kevalaṁ bodhimuttamaṁ;</div> </td> </tr> <tr> <td> <div class="G">Tena ñāṇena sabbaññu,</div> </td> </tr> <tr> <td> <div class="G">maddasī paratitthiye’.</div> </td> </tr> </table> </div>
</div>
<div class="q" id="p_20Ap1_232"> <div class="divNumber">226.</div> <div class="p"> <table class="singleColumn"> <tr> <td> <div class="pN">232</div> <div class="G">Imā gāthā thavitvāna,</div> </td> </tr> <tr> <td> <div class="G">suruci nāma tāpaso;</div> </td> </tr> <tr> <td> <div class="G">Ajinaṁ pattharitvāna,</div> </td> </tr> <tr> <td> <div class="G">pathaviyaṁ nisīdi so.</div> </td> </tr> </table> </div>
</div>
<div class="q" id="p_20Ap1_233"> <div class="divNumber">227.</div> <div class="p"> <table class="singleColumn"> <tr> <td> <div class="pN">233</div> <div class="G">‘Cullāsītisahassāni,</div> </td> </tr> <tr> <td> <div class="G">ajjhogāḷho mahaṇṇave;</div> </td> </tr> <tr> <td> <div class="G">Accuggato tāvadeva,</div> </td> </tr> <tr> <td> <div class="G">girirājā pavuccati.</div> </td> </tr> </table> </div>
</div>
<div class="q" id="p_20Ap1_234"> <div class="divNumber">228.</div> <div class="p"> <table class="singleColumn"> <tr> <td> <div class="pN">234</div> <div class="G">Tāva accuggato neru,</div> </td> </tr> <tr> <td> <div class="G">āyato vitthato ca so;</div> </td> </tr> <tr> <td> <div class="G">Cuṇṇito aṇubhedena,</div> </td> </tr> <tr> <td> <div class="G">koṭisatasahassaso.</div> </td> </tr> </table> </div>
</div>
<div class="q" id="p_20Ap1_235"> <div class="divNumber">229.</div> <div class="p"> <table class="singleColumn"> <tr> <td> <div class="pN">235</div> <div class="G">Lakkhe ṭhapiyamānamhi,</div> </td> </tr> <tr> <td> <div class="G">parikkhayamagacchatha;</div> </td> </tr> <tr> <td> <div class="G">Na tveva tava sabbaññu,</div> </td> </tr> <tr> <td> <div class="G">ñāṇaṁ sakkā pametave.</div> </td> </tr> </table> </div>
</div>
<div class="q" id="p_20Ap1_236"> <div class="divNumber">230.</div> <div class="p"> <table class="singleColumn"> <tr> <td> <div class="pN">236</div> <div class="G">Sukhumacchikena jālena,</div> </td> </tr> <tr> <td> <div class="G">udakaṁ yo parikkhipe;</div> </td> </tr> <tr> <td> <div class="G">Ye keci udake pāṇā,</div> </td> </tr> <tr> <td> <div class="G">antojālagatā siyuṁ.</div> </td> </tr> </table> </div>
</div>
<div class="q" id="p_20Ap1_237"> <div class="divNumber">231.</div> <div class="p"> <table class="singleColumn"> <tr> <td> <div class="pN">237</div> <div class="G">Tatheva hi mahāvīra,</div> </td> </tr> <tr> <td> <div class="G">ye keci puthutitthiyā;</div> </td> </tr> <tr> <td> <div class="G">Diṭṭhigahanapakkhandā,</div> </td> </tr> <tr> <td> <div class="G">parāmāsena mohitā.</div> </td> </tr> </table> </div>
</div>
<div class="q" id="p_20Ap1_238"> <div class="divNumber">232.</div> <div class="p"> <table class="singleColumn"> <tr> <td> <div class="pN">238</div> <div class="G">Tava suddhena ñāṇena,</div> </td> </tr> <tr> <td> <div class="G">anāvaraṇadassinā;</div> </td> </tr> <tr> <td> <div class="G">Antojālagatā ete,</div> </td> </tr> <tr> <td> <div class="G">ñāṇaṁ te nātivattare’.</div> </td> </tr> </table> </div>
</div>
<div class="q" id="p_20Ap1_239"> <div class="divNumber">233.</div> <div class="p"> <table class="singleColumn"> <tr> <td> <div class="pN">239</div> <div class="G">Bhagavā tamhi samaye,</div> </td> </tr> <tr> <td> <div class="G">anomadassī mahāyaso;</div> </td> </tr> <tr> <td> <div class="G">Vuṭṭhahitvā samādhimhā,</div> </td> </tr> <tr> <td> <div class="G">disaṁ olokayī jino.</div> </td> </tr> </table> </div>
</div>
<div class="q" id="p_20Ap1_240"> <div class="divNumber">234.</div> <div class="p"> <table class="singleColumn"> <tr> <td> <div class="pN">240</div> <div class="G">Anomadassimunino,</div> </td> </tr> <tr> <td> <div class="G">Nisabho nāma sāvako;</div> </td> </tr> <tr> <td> <div class="G">Parivuto satasahassehi,</div> </td> </tr> <tr> <td> <div class="G">Santacittehi tādibhi.</div> </td> </tr> </table> </div>
</div>
<div class="q" id="p_20Ap1_241"> <div class="divNumber">235.</div> <div class="p"> <table class="singleColumn"> <tr> <td> <div class="pN">241</div> <div class="G">Khīṇāsavehi suddhehi,</div> </td> </tr> <tr> <td> <div class="G">chaḷabhiññehi jhāyibhi;</div> </td> </tr> <tr> <td> <div class="G">Cittamaññāya buddhassa,</div> </td> </tr> <tr> <td> <div class="G">upesi lokanāyakaṁ.</div> </td> </tr> </table> </div>
</div>
<div class="q" id="p_20Ap1_242"> <div class="divNumber">236.</div> <div class="p"> <table class="singleColumn"> <tr> <td> <div class="pN">242</div> <div class="G">Antalikkhe ṭhitā tattha,</div> </td> </tr> <tr> <td> <div class="G">padakkhiṇamakaṁsu te;</div> </td> </tr> <tr> <td> <div class="G">Namassantā pañjalikā,</div> </td> </tr> <tr> <td> <div class="G">otaruṁ buddhasantike.</div> </td> </tr> </table> </div>
</div>
<div class="q" id="p_20Ap1_243"> <div class="divNumber">237.</div> <div class="p"> <table class="singleColumn"> <tr> <td> <div class="pN">243</div> <div class="G">Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">sītaṁ pātukarī jino.</div> </td> </tr> </table> </div>
</div>
<div class="q" id="p_20Ap1_244"> <div class="divNumber">238.</div> <div class="p"> <table class="singleColumn"> <tr> <td> <div class="pN">244</div> <div class="G">Varuṇo nāmupaṭṭhāko,</div> </td> </tr> <tr> <td> <div class="G">anomadassissa satthuno;</div> </td> </tr> <tr> <td> <div class="G">Ekaṁsaṁ cīvaraṁ katvā,</div> </td> </tr> <tr> <td> <div class="G">apucchi lokanāyakaṁ.</div> </td> </tr> </table> </div>
</div>
<div class="q" id="p_20Ap1_245"> <div class="divNumber">239.</div> <div class="p"> <table class="singleColumn"> <tr> <td> <div class="pN">245</div> <div class="G">‘Ko nu kho bhagavā hetu,</div> </td> </tr> <tr> <td> <div class="G">sitakammassa satthuno;</div> </td> </tr> <tr> <td> <div class="G">Na hi buddhā ahetūhi,</div> </td> </tr> <tr> <td> <div class="G">sitaṁ pātukaronti te’.</div> </td> </tr> </table> </div>
</div>
<div class="q" id="p_20Ap1_246"> <div class="divNumber">240.</div> <div class="p"> <table class="singleColumn"> <tr> <td> <div class="pN">246</div> <div class="G">Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Bhikkhumajjhe nisīditvā,</div> </td> </tr> <tr> <td> <div class="G">imaṁ gāthaṁ abhāsatha.</div> </td> </tr> </table> </div>
</div>
<div class="q" id="p_20Ap1_247"> <div class="divNumber">241.</div> <div class="p"> <table class="singleColumn"> <tr> <td> <div class="pN">247</div> <div class="G">‘Yo maṁ pupphena pūjesi,</div> </td> </tr> <tr> <td> <div class="G">ñāṇañcāpi anutthavi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇotha mama bhāsato’.</div> </td> </tr> </table> </div>
</div>
<div class="q" id="p_20Ap1_248"> <div class="divNumber">242.</div> <div class="p"> <table class="singleColumn"> <tr> <td> <div class="pN">248</div> <div class="G">Buddhassa giramaññāya,</div> </td> </tr> <tr> <td> <div class="G">sabbe devā samāgatā;</div> </td> </tr> <tr> <td> <div class="G">Saddhammaṁ sotukāmā te,</div> </td> </tr> <tr> <td> <div class="G">sambuddhamupasaṅkamuṁ.</div> </td> </tr> </table> </div>
</div>
<div class="q" id="p_20Ap1_249"> <div class="divNumber">243.</div> <div class="p"> <table class="singleColumn"> <tr> <td> <div class="pN">249</div> <div class="G">Dasasu lokadhātūsu,</div> </td> </tr> <tr> <td> <div class="G">devakāyā mahiddhikā;</div> </td> </tr> <tr> <td> <div class="G">Saddhammaṁ sotukāmā te,</div> </td> </tr> <tr> <td> <div class="G">sambuddhamupasaṅkamuṁ.</div> </td> </tr> </table> </div>
</div>
<div class="q" id="p_20Ap1_250"> <div class="divNumber">244.</div> <div class="p"> <table class="singleColumn"> <tr> <td> <div class="pN">250</div> <div class="G">‘Hatthī assā rathā pattī,</div> </td> </tr> <tr> <td> <div class="G">senā ca caturaṅginī;</div> </td> </tr> <tr> <td> <div class="G">Parivāressantimaṁ niccaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_251"> <div class="divNumber">245.</div> <div class="p"> <table class="singleColumn"> <tr> <td> <div class="pN">251</div> <div class="G">Saṭṭhitūriyasahassāni,</div> </td> </tr> <tr> <td> <div class="G">bheriyo samalaṅkatā;</div> </td> </tr> <tr> <td> <div class="G">Upaṭṭhissantimaṁ niccaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_252"> <div class="divNumber">246.</div> <div class="p"> <table class="singleColumn"> <tr> <td> <div class="pN">252</div> <div class="G">Soḷasitthisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">āmuttamaṇikuṇḍalā.</div> </td> </tr> </table> </div>
</div>
<div class="q" id="p_20Ap1_253"> <div class="divNumber">247.</div> <div class="p"> <table class="singleColumn"> <tr> <td> <div class="pN">253</div> <div class="G">Aḷārapamhā hasulā,</div> </td> </tr> <tr> <td> <div class="G">susaññā tanumajjhimā;</div> </td> </tr> <tr> <td> <div class="G">Parivāressantimaṁ niccaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_254"> <div class="divNumber">248.</div> <div class="p"> <table class="singleColumn"> <tr> <td> <div class="pN">254</div> <div class="G">Kappasatasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṁ cakkavattī,</div> </td> </tr> <tr> <td> <div class="G">rājā raṭṭhe bhavissati.</div> </td> </tr> </table> </div>
</div>
<div class="q" id="p_20Ap1_255"> <div class="divNumber">249.</div> <div class="p"> <table class="singleColumn"> <tr> <td> <div class="pN">255</div> <div class="G">Sahassakkhattuṁ devindo,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_256"> <div class="divNumber">250.</div> <div class="p"> <table class="singleColumn"> <tr> <td> <div class="pN">256</div> <div class="G">Pacchime bhavasampatte,</div> </td> </tr> <tr> <td> <div class="G">manussattaṁ gamissati;</div> </td> </tr> <tr> <td> <div class="G">Brāhmaṇī sāriyā nāma,</div> </td> </tr> <tr> <td> <div class="G">dhārayissati kucchinā.</div> </td> </tr> </table> </div>
</div>
<div class="q" id="p_20Ap1_257"> <div class="divNumber">251.</div> <div class="p"> <table class="singleColumn"> <tr> <td> <div class="pN">257</div> <div class="G">Mātuyā nāmagottena,</div> </td> </tr> <tr> <td> <div class="G">paññāyissatiyaṁ naro;</div> </td> </tr> <tr> <td> <div class="G">Sāriputtoti nāmena,</div> </td> </tr> <tr> <td> <div class="G">tikkhapañño bhavissati.</div> </td> </tr> </table> </div>
</div>
<div class="q" id="p_20Ap1_258"> <div class="divNumber">252.</div> <div class="p"> <table class="singleColumn"> <tr> <td> <div class="pN">258</div> <div class="G">Asītikoṭī chaḍḍetvā,</div> </td> </tr> <tr> <td> <div class="G">pabbajissatikiñcano;</div> </td> </tr> <tr> <td> <div class="G">Gavesanto santipadaṁ,</div> </td> </tr> <tr> <td> <div class="G">carissati mahiṁ imaṁ.</div> </td> </tr> </table> </div>
</div>
<div class="q" id="p_20Ap1_259"> <div class="divNumber">253.</div> <div class="p"> <table class="singleColumn"> <tr> <td> <div class="pN">259</div> <div class="G">Apparimeyye ito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_260"> <div class="divNumber">254.</div> <div class="p"> <table class="singleColumn"> <tr> <td> <div class="pN">260</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sāriputtoti nāmena,</div> </td> </tr> <tr> <td> <div class="G">hessati aggasāvako.</div> </td> </tr> </table> </div>
</div>
<div class="q" id="p_20Ap1_261"> <div class="divNumber">255.</div> <div class="p"> <table class="singleColumn"> <tr> <td> <div class="pN">261</div> <div class="G">Ayaṁ bhāgīrathī gaṅgā,</div> </td> </tr> <tr> <td> <div class="G">himavantā pabhāvitā;</div> </td> </tr> <tr> <td> <div class="G">Mahāsamuddamappeti,</div> </td> </tr> <tr> <td> <div class="G">tappayantī mahodadhiṁ.</div> </td> </tr> </table> </div>
</div>
<div class="q" id="p_20Ap1_262"> <div class="divNumber">256.</div> <div class="p"> <table class="singleColumn"> <tr> <td> <div class="pN">262</div> <div class="G">Tathevāyaṁ sāriputto,</div> </td> </tr> <tr> <td> <div class="G">sake tīsu visārado;</div> </td> </tr> <tr> <td> <div class="G">Paññāya pāramiṁ gantvā,</div> </td> </tr> <tr> <td> <div class="G">tappayissati pāṇine.</div> </td> </tr> </table> </div>
</div>
<div class="q" id="p_20Ap1_263"> <div class="divNumber">257.</div> <div class="p"> <table class="singleColumn"> <tr> <td> <div class="pN">263</div> <div class="G">Himavantamupādāya,</div> </td> </tr> <tr> <td> <div class="G">sāgarañca mahodadhiṁ;</div> </td> </tr> <tr> <td> <div class="G">Etthantare yaṁ pulinaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_264"> <div class="divNumber">258.</div> <div class="p"> <table class="singleColumn"> <tr> <td> <div class="pN">264</div> <div class="G">Tampi sakkā asesena,</div> </td> </tr> <tr> <td> <div class="G">saṅkhātuṁ gaṇanā yathā;</div> </td> </tr> <tr> <td> <div class="G">Na tveva sāriputtassa,</div> </td> </tr> <tr> <td> <div class="G">paññāyanto bhavissati.</div> </td> </tr> </table> </div>
</div>
<div class="q" id="p_20Ap1_265"> <div class="divNumber">259.</div> <div class="p"> <table class="singleColumn"> <tr> <td> <div class="pN">265</div> <div class="G">Lakkhe ṭhapiyamānamhi,</div> </td> </tr> <tr> <td> <div class="G">khīye gaṅgāya vālukā;</div> </td> </tr> <tr> <td> <div class="G">Na tveva sāriputtassa,</div> </td> </tr> <tr> <td> <div class="G">paññāyanto bhavissati.</div> </td> </tr> </table> </div>
</div>
<div class="q" id="p_20Ap1_266"> <div class="divNumber">260.</div> <div class="p"> <table class="singleColumn"> <tr> <td> <div class="pN">266</div> <div class="G">Mahāsamudde ūmiyo,</div> </td> </tr> <tr> <td> <div class="G">gaṇanāto asaṅkhiyā;</div> </td> </tr> <tr> <td> <div class="G">Tatheva sāriputtassa,</div> </td> </tr> <tr> <td> <div class="G">paññāyanto na hessati.</div> </td> </tr> </table> </div>
</div>
<div class="q" id="p_20Ap1_267"> <div class="divNumber">261.</div> <div class="p"> <table class="singleColumn"> <tr> <td> <div class="pN">267</div> <div class="G">Ārādhayitvā sambuddhaṁ,</div> </td> </tr> <tr> <td> <div class="G">gotamaṁ sakyapuṅgavaṁ;</div> </td> </tr> <tr> <td> <div class="G">Paññāya pāramiṁ gantvā,</div> </td> </tr> <tr> <td> <div class="G">hessati aggasāvako.</div> </td> </tr> </table> </div>
</div>
<div class="q" id="p_20Ap1_268"> <div class="divNumber">262.</div> <div class="p"> <table class="singleColumn"> <tr> <td> <div class="pN">268</div> <div class="G">Pavattitaṁ dhammacakkaṁ,</div> </td> </tr> <tr> <td> <div class="G">sakyaputtena tādinā;</div> </td> </tr> <tr> <td> <div class="G">Anuvattessati sammā,</div> </td> </tr> <tr> <td> <div class="G">vassento dhammavuṭṭhiyo.</div> </td> </tr> </table> </div>
</div>
<div class="q" id="p_20Ap1_269"> <div class="divNumber">263.</div> <div class="p"> <table class="singleColumn"> <tr> <td> <div class="pN">269</div> <div class="G">Sabbametaṁ abhiññāya,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">aggaṭṭhāne ṭhapessati’.</div> </td> </tr> </table> </div>
</div>
<div class="q" id="p_20Ap1_270"> <div class="divNumber">264.</div> <div class="p"> <table class="singleColumn"> <tr> <td> <div class="pN">270</div> <div class="G">Aho me sukataṁ kammaṁ,</div> </td> </tr> <tr> <td> <div class="G">anomadassissa satthuno;</div> </td> </tr> <tr> <td> <div class="G">Yassāhaṁ kāraṁ katvāna,</div> </td> </tr> <tr> <td> <div class="G">sabbattha pāramiṁ gato.</div> </td> </tr> </table> </div>
</div>
<div class="q" id="p_20Ap1_271"> <div class="divNumber">265.</div> <div class="p"> <table class="singleColumn"> <tr> <td> <div class="pN">271</div> <div class="G">Aparimeyye kataṁ kammaṁ,</div> </td> </tr> <tr> <td> <div class="G">phalaṁ dassesi me idha;</div> </td> </tr> <tr> <td> <div class="G">Sumutto saravegova,</div> </td> </tr> <tr> <td> <div class="G">kilese jhāpayiṁ ahaṁ.</div> </td> </tr> </table> </div>
</div>
<div class="q" id="p_20Ap1_272"> <div class="divNumber">266.</div> <div class="p"> <table class="singleColumn"> <tr> <td> <div class="pN">272</div> <div class="G">Asaṅkhataṁ gavesanto,</div> </td> </tr> <tr> <td> <div class="G">nibbānaṁ acalaṁ padaṁ;</div> </td> </tr> <tr> <td> <div class="G">Vicinaṁ titthiye sabbe,</div> </td> </tr> <tr> <td> <div class="G">esāhaṁ saṁsariṁ bhave.</div> </td> </tr> </table> </div>
</div>
<div class="q" id="p_20Ap1_273"> <div class="divNumber">267.</div> <div class="p"> <table class="singleColumn"> <tr> <td> <div class="pN">273</div> <div class="G">Yathāpi byādhito poso,</div> </td> </tr> <tr> <td> <div class="G">pariyeseyya osadhaṁ;</div> </td> </tr> <tr> <td> <div class="G">Vicineyya vanaṁ sabbaṁ,</div> </td> </tr> <tr> <td> <div class="G">byādhito parimuttiyā.</div> </td> </tr> </table> </div>
</div>
<div class="q" id="p_20Ap1_274"> <div class="divNumber">268.</div> <div class="p"> <table class="singleColumn"> <tr> <td> <div class="pN">274</div> <div class="G">Asaṅkhataṁ gavesanto,</div> </td> </tr> <tr> <td> <div class="G">nibbānaṁ amataṁ padaṁ;</div> </td> </tr> <tr> <td> <div class="G">Abbokiṇṇaṁ pañcasataṁ,</div> </td> </tr> <tr> <td> <div class="G">pabbajiṁ isipabbajaṁ.</div> </td> </tr> </table> </div>
</div>
<div class="q" id="p_20Ap1_275"> <div class="divNumber">269.</div> <div class="p"> <table class="singleColumn"> <tr> <td> <div class="pN">275</div> <div class="G">Jaṭābhārena bharito,</div> </td> </tr> <tr> <td> <div class="G">ajinuttaranivāsano;</div> </td> </tr> <tr> <td> <div class="G">Abhiññāpāramiṁ gantvā,</div> </td> </tr> <tr> <td> <div class="G">brahmalokaṁ agacchihaṁ.</div> </td> </tr> </table> </div>
</div>
<div class="q" id="p_20Ap1_276"> <div class="divNumber">270.</div> <div class="p"> <table class="singleColumn"> <tr> <td> <div class="pN">276</div> <div class="G">Natthi bāhirake suddhi,</div> </td> </tr> <tr> <td> <div class="G">ṭhapetvā jinasāsanaṁ;</div> </td> </tr> <tr> <td> <div class="G">Ye keci buddhimā sattā,</div> </td> </tr> <tr> <td> <div class="G">sujjhanti jinasāsane.</div> </td> </tr> </table> </div>
</div>
<div class="q" id="p_20Ap1_277"> <div class="divNumber">271.</div> <div class="p"> <table class="singleColumn"> <tr> <td> <div class="pN">277</div> <div class="G">Attakāramayaṁ etaṁ,</div> </td> </tr> <tr> <td> <div class="G">nayidaṁ itihītihaṁ;</div> </td> </tr> <tr> <td> <div class="G">Asaṅkhataṁ gavesanto,</div> </td> </tr> <tr> <td> <div class="G">kutitthe sañcariṁ ahaṁ.</div> </td> </tr> </table> </div>
</div>
<div class="q" id="p_20Ap1_278"> <div class="divNumber">272.</div> <div class="p"> <table class="singleColumn"> <tr> <td> <div class="pN">278</div> <div class="G">Yathā sāratthiko poso,</div> </td> </tr> <tr> <td> <div class="G">kadaliṁ chetvāna phālaye;</div> </td> </tr> <tr> <td> <div class="G">Na tattha sāraṁ vindeyya,</div> </td> </tr> <tr> <td> <div class="G">sārena rittako hi so.</div> </td> </tr> </table> </div>
</div>
<div class="q" id="p_20Ap1_279"> <div class="divNumber">273.</div> <div class="p"> <table class="singleColumn"> <tr> <td> <div class="pN">279</div> <div class="G">Tatheva titthiyā loke,</div> </td> </tr> <tr> <td> <div class="G">nānādiṭṭhī bahujjanā;</div> </td> </tr> <tr> <td> <div class="G">Asaṅkhatena rittāse,</div> </td> </tr> <tr> <td> <div class="G">sārena kadalī yathā.</div> </td> </tr> </table> </div>
</div>
<div class="q" id="p_20Ap1_280"> <div class="divNumber">274.</div> <div class="p"> <table class="singleColumn"> <tr> <td> <div class="pN">280</div> <div class="G">Pacchime bhavasampatte,</div> </td> </tr> <tr> <td> <div class="G">brahmabandhu ahosahaṁ;</div> </td> </tr> <tr> <td> <div class="G">Mahābhogaṁ chaḍḍetvāna,</div> </td> </tr> <tr> <td> <div class="G">pabbajiṁ anagāriyaṁ”.</div> </td> </tr> </table> </div>
</div>
<div class="CENTER" id="p_20Ap1_281">
<span class="pN">281</span>Paṭhamabhāṇavāraṁ.</div>
<div class="q" id="p_20Ap1_282"> <div class="divNumber">275.</div> <div class="p"> <table class="singleColumn"> <tr> <td> <div class="pN">282</div> <div class="G">“Ajjhāyako mantadharo,</div> </td> </tr> <tr> <td> <div class="G">tiṇṇaṁ vedāna pāragū;</div> </td> </tr> <tr> <td> <div class="G">Brāhmaṇo sañcayo nāma,</div> </td> </tr> <tr> <td> <div class="G">tassa mūle vasāmahaṁ.</div> </td> </tr> </table> </div>
</div>
<div class="q" id="p_20Ap1_283"> <div class="divNumber">276.</div> <div class="p"> <table class="singleColumn"> <tr> <td> <div class="pN">283</div> <div class="G">Sāvako te mahāvīra,</div> </td> </tr> <tr> <td> <div class="G">assaji nāma brāhmaṇo;</div> </td> </tr> <tr> <td> <div class="G">Durāsado uggatejo,</div> </td> </tr> <tr> <td> <div class="G">piṇḍāya caratī tadā.</div> </td> </tr> </table> </div>
</div>
<div class="q" id="p_20Ap1_284"> <div class="divNumber">277.</div> <div class="p"> <table class="singleColumn"> <tr> <td> <div class="pN">284</div> <div class="G">Tamaddasāsiṁ sappaññaṁ,</div> </td> </tr> <tr> <td> <div class="G">muniṁ mone samāhitaṁ;</div> </td> </tr> <tr> <td> <div class="G">Santacittaṁ mahānāgaṁ,</div> </td> </tr> <tr> <td> <div class="G">suphullaṁ padumaṁ yathā.</div> </td> </tr> </table> </div>
</div>
<div class="q" id="p_20Ap1_285"> <div class="divNumber">278.</div> <div class="p"> <table class="singleColumn"> <tr> <td> <div class="pN">285</div> <div class="G">Disvā me cittamuppajji,</div> </td> </tr> <tr> <td> <div class="G">sudantaṁ suddhamānasaṁ;</div> </td> </tr> <tr> <td> <div class="G">Usabhaṁ pavaraṁ vīraṁ,</div> </td> </tr> <tr> <td> <div class="G">arahāyaṁ bhavissati.</div> </td> </tr> </table> </div>
</div>
<div class="q" id="p_20Ap1_286"> <div class="divNumber">279.</div> <div class="p"> <table class="singleColumn"> <tr> <td> <div class="pN">286</div> <div class="G">Pāsādiko iriyati,</div> </td> </tr> <tr> <td> <div class="G">abhirūpo susaṁvuto;</div> </td> </tr> <tr> <td> <div class="G">Uttame damathe danto,</div> </td> </tr> <tr> <td> <div class="G">amatadassī bhavissati.</div> </td> </tr> </table> </div>
</div>
<div class="q" id="p_20Ap1_287"> <div class="divNumber">280.</div> <div class="p"> <table class="singleColumn"> <tr> <td> <div class="pN">287</div> <div class="G">Yannūnāhaṁ uttamatthaṁ,</div> </td> </tr> <tr> <td> <div class="G">puccheyyaṁ tuṭṭhamānasaṁ;</div> </td> </tr> <tr> <td> <div class="G">So me puṭṭho kathessati,</div> </td> </tr> <tr> <td> <div class="G">paṭipucchāmahaṁ tadā.</div> </td> </tr> </table> </div>
</div>
<div class="q" id="p_20Ap1_288"> <div class="divNumber">281.</div> <div class="p"> <table class="singleColumn"> <tr> <td> <div class="pN">288</div> <div class="G">Piṇḍapātaṁ carantassa,</div> </td> </tr> <tr> <td> <div class="G">pacchato agamāsahaṁ;</div> </td> </tr> <tr> <td> <div class="G">Okāsaṁ paṭimānento,</div> </td> </tr> <tr> <td> <div class="G">pucchituṁ amataṁ padaṁ.</div> </td> </tr> </table> </div>
</div>
<div class="q" id="p_20Ap1_289"> <div class="divNumber">282.</div> <div class="p"> <table class="singleColumn"> <tr> <td> <div class="pN">289</div> <div class="G">Vīthintare anuppattaṁ,</div> </td> </tr> <tr> <td> <div class="G">upagantvāna pucchahaṁ;</div> </td> </tr> <tr> <td> <div class="G">‘Kathaṁ gottosi tvaṁ vīra,</div> </td> </tr> <tr> <td> <div class="G">kassa sissosi mārisa’.</div> </td> </tr> </table> </div>
</div>
<div class="q" id="p_20Ap1_290"> <div class="divNumber">283.</div> <div class="p"> <table class="singleColumn"> <tr> <td> <div class="pN">290</div> <div class="G">So me puṭṭho viyākāsi,</div> </td> </tr> <tr> <td> <div class="G">asambhītova kesarī;</div> </td> </tr> <tr> <td> <div class="G">‘Buddho loke samuppanno,</div> </td> </tr> <tr> <td> <div class="G">tassa sissomhi āvuso’.</div> </td> </tr> </table> </div>
</div>
<div class="q" id="p_20Ap1_291"> <div class="divNumber">284.</div> <div class="p"> <table class="singleColumn"> <tr> <td> <div class="pN">291</div> <div class="G">‘Kīdisaṁ te mahāvīra,</div> </td> </tr> <tr> <td> <div class="G">anujāta mahāyasa;</div> </td> </tr> <tr> <td> <div class="G">Buddhassa sāsanaṁ dhammaṁ,</div> </td> </tr> <tr> <td> <div class="G">sādhu me kathayassu bho’.</div> </td> </tr> </table> </div>
</div>
<div class="q" id="p_20Ap1_292"> <div class="divNumber">285.</div> <div class="p"> <table class="singleColumn"> <tr> <td> <div class="pN">292</div> <div class="G">So me puṭṭho kathī sabbaṁ,</div> </td> </tr> <tr> <td> <div class="G">gambhīraṁ nipuṇaṁ padaṁ;</div> </td> </tr> <tr> <td> <div class="G">Taṇhāsallassa hantāraṁ,</div> </td> </tr> <tr> <td> <div class="G">sabbadukkhāpanūdanaṁ.</div> </td> </tr> </table> </div>
</div>
<div class="q" id="p_20Ap1_293"> <div class="divNumber">286.</div> <div class="p"> <table class="singleColumn"> <tr> <td> <div class="pN">293</div> <div class="G">‘Ye dhammā hetuppabhavā,</div> </td> </tr> <tr> <td> <div class="G">Tesaṁ hetuṁ tathāgato āha;</div> </td> </tr> <tr> <td> <div class="G">Tesañca yo nirodho,</div> </td> </tr> <tr> <td> <div class="G">Evaṁvādī mahāsamaṇo’.</div> </td> </tr> </table> </div>
</div>
<div class="q" id="p_20Ap1_294"> <div class="divNumber">287.</div> <div class="p"> <table class="singleColumn"> <tr> <td> <div class="pN">294</div> <div class="G">Sohaṁ vissajjite pañhe,</div> </td> </tr> <tr> <td> <div class="G">paṭhamaṁ phalamajjhagaṁ;</div> </td> </tr> <tr> <td> <div class="G">Virajo vimalo āsiṁ,</div> </td> </tr> <tr> <td> <div class="G">sutvāna jinasāsanaṁ.</div> </td> </tr> </table> </div>
</div>
<div class="q" id="p_20Ap1_295"> <div class="divNumber">288.</div> <div class="p"> <table class="singleColumn"> <tr> <td> <div class="pN">295</div> <div class="G">Sutvāna munino vākyaṁ,</div> </td> </tr> <tr> <td> <div class="G">passitvā dhammamuttamaṁ;</div> </td> </tr> <tr> <td> <div class="G">Pariyogāḷhasaddhammo,</div> </td> </tr> <tr> <td> <div class="G">imaṁ gāthamabhāsahaṁ.</div> </td> </tr> </table> </div>
</div>
<div class="q" id="p_20Ap1_296"> <div class="divNumber">289.</div> <div class="p"> <table class="singleColumn"> <tr> <td> <div class="pN">296</div> <div class="G">‘Eseva dhammo yadi tāvadeva,</div> </td> </tr> <tr> <td> <div class="G">Paccabyatha padamasokaṁ;</div> </td> </tr> <tr> <td> <div class="G">Adiṭṭhaṁ abbhatītaṁ,</div> </td> </tr> <tr> <td> <div class="G">Bahukehi kappanahutehi’.</div> </td> </tr> </table> </div>
</div>
<div class="q" id="p_20Ap1_297"> <div class="divNumber">290.</div> <div class="p"> <table class="singleColumn"> <tr> <td> <div class="pN">297</div> <div class="G">Svāhaṁ dhammaṁ gavesanto,</div> </td> </tr> <tr> <td> <div class="G">kutitthe sañcariṁ ahaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">kālo me nappamajjituṁ.</div> </td> </tr> </table> </div>
</div>
<div class="q" id="p_20Ap1_298"> <div class="divNumber">291.</div> <div class="p"> <table class="singleColumn"> <tr> <td> <div class="pN">298</div> <div class="G">Tositohaṁ assajinā,</div> </td> </tr> <tr> <td> <div class="G">patvāna acalaṁ padaṁ;</div> </td> </tr> <tr> <td> <div class="G">Sahāyakaṁ gavesanto,</div> </td> </tr> <tr> <td> <div class="G">assamaṁ agamāsahaṁ.</div> </td> </tr> </table> </div>
</div>
<div class="q" id="p_20Ap1_299"> <div class="divNumber">292.</div> <div class="p"> <table class="singleColumn"> <tr> <td> <div class="pN">299</div> <div class="G">Dūratova mamaṁ disvā,</div> </td> </tr> <tr> <td> <div class="G">sahāyo me susikkhito;</div> </td> </tr> <tr> <td> <div class="G">Iriyāpathasampanno,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_300"> <div class="divNumber">293.</div> <div class="p"> <table class="singleColumn"> <tr> <td> <div class="pN">300</div> <div class="G">‘Pasannamukhanettosi,</div> </td> </tr> <tr> <td> <div class="G">munibhāvova dissati;</div> </td> </tr> <tr> <td> <div class="G">Amatādhigato kacci,</div> </td> </tr> <tr> <td> <div class="G">nibbānamaccutaṁ padaṁ.</div> </td> </tr> </table> </div>
</div>
<div class="q" id="p_20Ap1_301"> <div class="divNumber">294.</div> <div class="p"> <table class="singleColumn"> <tr> <td> <div class="pN">301</div> <div class="G">Subhānurūpo āyāsi,</div> </td> </tr> <tr> <td> <div class="G">āneñjakārito viya;</div> </td> </tr> <tr> <td> <div class="G">Dantova dantadamatho,</div> </td> </tr> <tr> <td> <div class="G">upasantosi brāhmaṇa’.</div> </td> </tr> </table> </div>
</div>
<div class="q" id="p_20Ap1_302"> <div class="divNumber">295.</div> <div class="p"> <table class="singleColumn"> <tr> <td> <div class="pN">302</div> <div class="G">‘Amataṁ mayādhigataṁ,</div> </td> </tr> <tr> <td> <div class="G">sokasallāpanūdanaṁ;</div> </td> </tr> <tr> <td> <div class="G">Tvampi taṁ adhigacchesi,</div> </td> </tr> <tr> <td> <div class="G">gacchāma buddhasantikaṁ’.</div> </td> </tr> </table> </div>
</div>
<div class="q" id="p_20Ap1_303"> <div class="divNumber">296.</div> <div class="p"> <table class="singleColumn"> <tr> <td> <div class="pN">303</div> <div class="G">Sādhūti so paṭissutvā,</div> </td> </tr> <tr> <td> <div class="G">sahāyo me susikkhito;</div> </td> </tr> <tr> <td> <div class="G">Hatthena hatthaṁ gaṇhitvā,</div> </td> </tr> <tr> <td> <div class="G">upagamma tavantikaṁ.</div> </td> </tr> </table> </div>
</div>
<div class="q" id="p_20Ap1_304"> <div class="divNumber">297.</div> <div class="p"> <table class="singleColumn"> <tr> <td> <div class="pN">304</div> <div class="G">Ubhopi pabbajissāma,</div> </td> </tr> <tr> <td> <div class="G">sakyaputta tavantike;</div> </td> </tr> <tr> <td> <div class="G">Tava sāsanamāgamma,</div> </td> </tr> <tr> <td> <div class="G">viharāma anāsavā.</div> </td> </tr> </table> </div>
</div>
<div class="q" id="p_20Ap1_305"> <div class="divNumber">298.</div> <div class="p"> <table class="singleColumn"> <tr> <td> <div class="pN">305</div> <div class="G">Kolito iddhiyā seṭṭho,</div> </td> </tr> <tr> <td> <div class="G">ahaṁ paññāya pārago;</div> </td> </tr> <tr> <td> <div class="G">Ubhova ekato hutvā,</div> </td> </tr> <tr> <td> <div class="G">sāsanaṁ sobhayāmase.</div> </td> </tr> </table> </div>
</div>
<div class="q" id="p_20Ap1_306"> <div class="divNumber">299.</div> <div class="p"> <table class="singleColumn"> <tr> <td> <div class="pN">306</div> <div class="G">Apariyositasaṅkappo,</div> </td> </tr> <tr> <td> <div class="G">kutitthe sañcariṁ ahaṁ;</div> </td> </tr> <tr> <td> <div class="G">Tava dassanamāgamma,</div> </td> </tr> <tr> <td> <div class="G">saṅkappo pūrito mama.</div> </td> </tr> </table> </div>
</div>
<div class="q" id="p_20Ap1_307"> <div class="divNumber">300.</div> <div class="p"> <table class="singleColumn"> <tr> <td> <div class="pN">307</div> <div class="G">Pathaviyaṁ patiṭṭhāya,</div> </td> </tr> <tr> <td> <div class="G">pupphanti samaye dumā;</div> </td> </tr> <tr> <td> <div class="G">Dibbagandhā sampavanti,</div> </td> </tr> <tr> <td> <div class="G">tosenti sabbapāṇinaṁ.</div> </td> </tr> </table> </div>
</div>
<div class="q" id="p_20Ap1_308"> <div class="divNumber">301.</div> <div class="p"> <table class="singleColumn"> <tr> <td> <div class="pN">308</div> <div class="G">Tathevāhaṁ mahāvīra,</div> </td> </tr> <tr> <td> <div class="G">sakyaputta mahāyasa;</div> </td> </tr> <tr> <td> <div class="G">Sāsane te patiṭṭhāya,</div> </td> </tr> <tr> <td> <div class="G">samayesāmi pupphituṁ.</div> </td> </tr> </table> </div>
</div>
<div class="q" id="p_20Ap1_309"> <div class="divNumber">302.</div> <div class="p"> <table class="singleColumn"> <tr> <td> <div class="pN">309</div> <div class="G">Vimuttipupphaṁ esanto,</div> </td> </tr> <tr> <td> <div class="G">bhavasaṁsāramocanaṁ;</div> </td> </tr> <tr> <td> <div class="G">Vimuttipupphalābhena,</div> </td> </tr> <tr> <td> <div class="G">tosemi sabbapāṇinaṁ.</div> </td> </tr> </table> </div>
</div>
<div class="q" id="p_20Ap1_310"> <div class="divNumber">303.</div> <div class="p"> <table class="singleColumn"> <tr> <td> <div class="pN">310</div> <div class="G">Yāvatā buddhakhettamhi,</div> </td> </tr> <tr> <td> <div class="G">ṭhapetvāna mahāmuniṁ;</div> </td> </tr> <tr> <td> <div class="G">Paññāya sadiso natthi,</div> </td> </tr> <tr> <td> <div class="G">tava puttassa cakkhuma.</div> </td> </tr> </table> </div>
</div>
<div class="q" id="p_20Ap1_311"> <div class="divNumber">304.</div> <div class="p"> <table class="singleColumn"> <tr> <td> <div class="pN">311</div> <div class="G">Suvinītā ca te sissā,</div> </td> </tr> <tr> <td> <div class="G">parisā ca susikkhitā;</div> </td> </tr> <tr> <td> <div class="G">Uttame damathe dantā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_312"> <div class="divNumber">305.</div> <div class="p"> <table class="singleColumn"> <tr> <td> <div class="pN">312</div> <div class="G">Jhāyī jhānaratā dhīrā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Munī moneyyasampannā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_313"> <div class="divNumber">306.</div> <div class="p"> <table class="singleColumn"> <tr> <td> <div class="pN">313</div> <div class="G">Appicchā nipakā dhīrā,</div> </td> </tr> <tr> <td> <div class="G">appāhārā alolupā;</div> </td> </tr> <tr> <td> <div class="G">Lābhālābhena santuṭṭhā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_314"> <div class="divNumber">307.</div> <div class="p"> <table class="singleColumn"> <tr> <td> <div class="pN">314</div> <div class="G">Āraññikā dhutaratā,</div> </td> </tr> <tr> <td> <div class="G">jhāyino lūkhacīvarā;</div> </td> </tr> <tr> <td> <div class="G">Vivekābhiratā dhīrā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_315"> <div class="divNumber">308.</div> <div class="p"> <table class="singleColumn"> <tr> <td> <div class="pN">315</div> <div class="G">Paṭipannā phalaṭṭhā ca,</div> </td> </tr> <tr> <td> <div class="G">sekhā phalasamaṅgino;</div> </td> </tr> <tr> <td> <div class="G">Āsīsakā uttamatthaṁ,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_316"> <div class="divNumber">309.</div> <div class="p"> <table class="singleColumn"> <tr> <td> <div class="pN">316</div> <div class="G">Sotāpannā ca vimalā,</div> </td> </tr> <tr> <td> <div class="G">sakadāgāmino ca ye;</div> </td> </tr> <tr> <td> <div class="G">Anāgāmī ca arahā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_317"> <div class="divNumber">310.</div> <div class="p"> <table class="singleColumn"> <tr> <td> <div class="pN">317</div> <div class="G">Satipaṭṭhānakusalā,</div> </td> </tr> <tr> <td> <div class="G">bojjhaṅgabhāvanāratā;</div> </td> </tr> <tr> <td> <div class="G">Sāvakā te bahū sabbe,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_318"> <div class="divNumber">311.</div> <div class="p"> <table class="singleColumn"> <tr> <td> <div class="pN">318</div> <div class="G">Iddhipādesu kusalā,</div> </td> </tr> <tr> <td> <div class="G">samādhibhāvanāratā;</div> </td> </tr> <tr> <td> <div class="G">Sammappadhānānuyuttā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_319"> <div class="divNumber">312.</div> <div class="p"> <table class="singleColumn"> <tr> <td> <div class="pN">319</div> <div class="G">Tevijjā chaḷabhiññā ca,</div> </td> </tr> <tr> <td> <div class="G">iddhiyā pāramiṁ gatā;</div> </td> </tr> <tr> <td> <div class="G">Paññāya pāramiṁ pattā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_320"> <div class="divNumber">313.</div> <div class="p"> <table class="singleColumn"> <tr> <td> <div class="pN">320</div> <div class="G">Edisā te mahāvīra,</div> </td> </tr> <tr> <td> <div class="G">tava sissā susikkhitā;</div> </td> </tr> <tr> <td> <div class="G">Durāsadā uggatejā,</div> </td> </tr> <tr> <td> <div class="G">parivārenti taṁ sadā.</div> </td> </tr> </table> </div>
</div>
<div class="q" id="p_20Ap1_321"> <div class="divNumber">314.</div> <div class="p"> <table class="singleColumn"> <tr> <td> <div class="pN">321</div> <div class="G">Tehi sissehi parivuto,</div> </td> </tr> <tr> <td> <div class="G">saññatehi tapassibhi;</div> </td> </tr> <tr> <td> <div class="G">Migarājāvasambhīto,</div> </td> </tr> <tr> <td> <div class="G">uḷurājāva sobhasi.</div> </td> </tr> </table> </div>
</div>
<div class="q" id="p_20Ap1_322"> <div class="divNumber">315.</div> <div class="p"> <table class="singleColumn"> <tr> <td> <div class="pN">322</div> <div class="G">Pathaviyaṁ patiṭṭhāya,</div> </td> </tr> <tr> <td> <div class="G">ruhanti dharaṇīruhā;</div> </td> </tr> <tr> <td> <div class="G">Vepullataṁ pāpuṇanti,</div> </td> </tr> <tr> <td> <div class="G">phalañca dassayanti te.</div> </td> </tr> </table> </div>
</div>
<div class="q" id="p_20Ap1_323"> <div class="divNumber">316.</div> <div class="p"> <table class="singleColumn"> <tr> <td> <div class="pN">323</div> <div class="G">Pathavīsadiso tvaṁsi,</div> </td> </tr> <tr> <td> <div class="G">sakyaputta mahāyasa;</div> </td> </tr> <tr> <td> <div class="G">Sāsane te patiṭṭhāya,</div> </td> </tr> <tr> <td> <div class="G">labhanti amataṁ phalaṁ.</div> </td> </tr> </table> </div>
</div>
<div class="q" id="p_20Ap1_324"> <div class="divNumber">317.</div> <div class="p"> <table class="singleColumn"> <tr> <td> <div class="pN">324</div> <div class="G">Sindhu sarassatī ceva,</div> </td> </tr> <tr> <td> <div class="G">nadiyo candabhāgikā;</div> </td> </tr> <tr> <td> <div class="G">Gaṅgā ca yamunā ceva,</div> </td> </tr> <tr> <td> <div class="G">sarabhū ca atho mahī.</div> </td> </tr> </table> </div>
</div>
<div class="q" id="p_20Ap1_325"> <div class="divNumber">318.</div> <div class="p"> <table class="singleColumn"> <tr> <td> <div class="pN">325</div> <div class="G">Etāsaṁ sandamānānaṁ,</div> </td> </tr> <tr> <td> <div class="G">sāgaro sampaṭicchati;</div> </td> </tr> <tr> <td> <div class="G">Jahanti purimaṁ nāmaṁ,</div> </td> </tr> <tr> <td> <div class="G">sāgaroteva ñāyati.</div> </td> </tr> </table> </div>
</div>
<div class="q" id="p_20Ap1_326"> <div class="divNumber">319.</div> <div class="p"> <table class="singleColumn"> <tr> <td> <div class="pN">326</div> <div class="G">Tathevime catubbaṇṇā,</div> </td> </tr> <tr> <td> <div class="G">pabbajitvā tavantike;</div> </td> </tr> <tr> <td> <div class="G">Jahanti purimaṁ nāmaṁ,</div> </td> </tr> <tr> <td> <div class="G">buddhaputtāti ñāyare.</div> </td> </tr> </table> </div>
</div>
<div class="q" id="p_20Ap1_327"> <div class="divNumber">320.</div> <div class="p"> <table class="singleColumn"> <tr> <td> <div class="pN">327</div> <div class="G">Yathāpi cando vimalo,</div> </td> </tr> <tr> <td> <div class="G">gacchaṁ ākāsadhātuyā;</div> </td> </tr> <tr> <td> <div class="G">Sabbe tāragaṇe loke,</div> </td> </tr> <tr> <td> <div class="G">ābhāya atirocati.</div> </td> </tr> </table> </div>
</div>
<div class="q" id="p_20Ap1_328"> <div class="divNumber">321.</div> <div class="p"> <table class="singleColumn"> <tr> <td> <div class="pN">328</div> <div class="G">Tatheva tvaṁ mahāvīra,</div> </td> </tr> <tr> <td> <div class="G">parivuto devamānuse;</div> </td> </tr> <tr> <td> <div class="G">Ete sabbe atikkamma,</div> </td> </tr> <tr> <td> <div class="G">jalasi sabbadā tuvaṁ.</div> </td> </tr> </table> </div>
</div>
<div class="q" id="p_20Ap1_329"> <div class="divNumber">322.</div> <div class="p"> <table class="singleColumn"> <tr> <td> <div class="pN">329</div> <div class="G">Gambhīre uṭṭhitā ūmī,</div> </td> </tr> <tr> <td> <div class="G">na velamativattare;</div> </td> </tr> <tr> <td> <div class="G">Sabbā velaṁva phusanti,</div> </td> </tr> <tr> <td> <div class="G">sañcuṇṇā vikiranti tā.</div> </td> </tr> </table> </div>
</div>
<div class="q" id="p_20Ap1_330"> <div class="divNumber">323.</div> <div class="p"> <table class="singleColumn"> <tr> <td> <div class="pN">330</div> <div class="G">Tatheva titthiyā loke,</div> </td> </tr> <tr> <td> <div class="G">nānādiṭṭhī bahujjanā;</div> </td> </tr> <tr> <td> <div class="G">Dhammaṁ vāditukāmā te,</div> </td> </tr> <tr> <td> <div class="G">nātivattanti taṁ muniṁ.</div> </td> </tr> </table> </div>
</div>
<div class="q" id="p_20Ap1_331"> <div class="divNumber">324.</div> <div class="p"> <table class="singleColumn"> <tr> <td> <div class="pN">331</div> <div class="G">Sace ca taṁ pāpuṇanti,</div> </td> </tr> <tr> <td> <div class="G">paṭivādehi cakkhuma;</div> </td> </tr> <tr> <td> <div class="G">Tavantikaṁ upāgantvā,</div> </td> </tr> <tr> <td> <div class="G">sañcuṇṇāva bhavanti te.</div> </td> </tr> </table> </div>
</div>
<div class="q" id="p_20Ap1_332"> <div class="divNumber">325.</div> <div class="p"> <table class="singleColumn"> <tr> <td> <div class="pN">332</div> <div class="G">Yathāpi udake jātā,</div> </td> </tr> <tr> <td> <div class="G">kumudā mandālakā bahū;</div> </td> </tr> <tr> <td> <div class="G">Upalimpanti toyena,</div> </td> </tr> <tr> <td> <div class="G">kaddamakalalena ca.</div> </td> </tr> </table> </div>
</div>
<div class="q" id="p_20Ap1_333"> <div class="divNumber">326.</div> <div class="p"> <table class="singleColumn"> <tr> <td> <div class="pN">333</div> <div class="G">Tatheva bahukā sattā,</div> </td> </tr> <tr> <td> <div class="G">loke jātā virūhare;</div> </td> </tr> <tr> <td> <div class="G">Aṭṭitā rāgadosena,</div> </td> </tr> <tr> <td> <div class="G">kaddame kumudaṁ yathā.</div> </td> </tr> </table> </div>
</div>
<div class="q" id="p_20Ap1_334"> <div class="divNumber">327.</div> <div class="p"> <table class="singleColumn"> <tr> <td> <div class="pN">334</div> <div class="G">Yathāpi padumaṁ jalajaṁ,</div> </td> </tr> <tr> <td> <div class="G">jalamajjhe virūhati;</div> </td> </tr> <tr> <td> <div class="G">Na so limpati toyena,</div> </td> </tr> <tr> <td> <div class="G">parisuddho hi kesarī.</div> </td> </tr> </table> </div>
</div>
<div class="q" id="p_20Ap1_335"> <div class="divNumber">328.</div> <div class="p"> <table class="singleColumn"> <tr> <td> <div class="pN">335</div> <div class="G">Tatheva tvaṁ mahāvīra,</div> </td> </tr> <tr> <td> <div class="G">loke jāto mahāmuni;</div> </td> </tr> <tr> <td> <div class="G">Nopalimpasi lokena,</div> </td> </tr> <tr> <td> <div class="G">toyena padumaṁ yathā.</div> </td> </tr> </table> </div>
</div>
<div class="q" id="p_20Ap1_336"> <div class="divNumber">329.</div> <div class="p"> <table class="singleColumn"> <tr> <td> <div class="pN">336</div> <div class="G">Yathāpi rammake māse,</div> </td> </tr> <tr> <td> <div class="G">bahū pupphanti vārijā;</div> </td> </tr> <tr> <td> <div class="G">Nātikkamanti taṁ māsaṁ,</div> </td> </tr> <tr> <td> <div class="G">samayo pupphanāya so.</div> </td> </tr> </table> </div>
</div>
<div class="q" id="p_20Ap1_337"> <div class="divNumber">330.</div> <div class="p"> <table class="singleColumn"> <tr> <td> <div class="pN">337</div> <div class="G">Tatheva tvaṁ mahāvīra,</div> </td> </tr> <tr> <td> <div class="G">pupphito te vimuttiyā;</div> </td> </tr> <tr> <td> <div class="G">Sāsanaṁ nātivattanti,</div> </td> </tr> <tr> <td> <div class="G">padumaṁ vārijaṁ yathā.</div> </td> </tr> </table> </div>
</div>
<div class="q" id="p_20Ap1_338"> <div class="divNumber">331.</div> <div class="p"> <table class="singleColumn"> <tr> <td> <div class="pN">338</div> <div class="G">Supupphito sālarājā,</div> </td> </tr> <tr> <td> <div class="G">dibbagandhaṁ pavāyati;</div> </td> </tr> <tr> <td> <div class="G">Aññasālehi parivuto,</div> </td> </tr> <tr> <td> <div class="G">sālarājāva sobhati.</div> </td> </tr> </table> </div>
</div>
<div class="q" id="p_20Ap1_339"> <div class="divNumber">332.</div> <div class="p"> <table class="singleColumn"> <tr> <td> <div class="pN">339</div> <div class="G">Tatheva tvaṁ mahāvīra,</div> </td> </tr> <tr> <td> <div class="G">buddhañāṇena pupphito;</div> </td> </tr> <tr> <td> <div class="G">Bhikkhusaṁghaparivuto,</div> </td> </tr> <tr> <td> <div class="G">sālarājāva sobhasi.</div> </td> </tr> </table> </div>
</div>
<div class="q" id="p_20Ap1_340"> <div class="divNumber">333.</div> <div class="p"> <table class="singleColumn"> <tr> <td> <div class="pN">340</div> <div class="G">Yathāpi selo himavā,</div> </td> </tr> <tr> <td> <div class="G">osadho sabbapāṇinaṁ;</div> </td> </tr> <tr> <td> <div class="G">Nāgānaṁ asurānañca,</div> </td> </tr> <tr> <td> <div class="G">devatānañca ālayo.</div> </td> </tr> </table> </div>
</div>
<div class="q" id="p_20Ap1_341"> <div class="divNumber">334.</div> <div class="p"> <table class="singleColumn"> <tr> <td> <div class="pN">341</div> <div class="G">Tatheva tvaṁ mahāvīra,</div> </td> </tr> <tr> <td> <div class="G">osadho viya pāṇinaṁ;</div> </td> </tr> <tr> <td> <div class="G">Tevijjā chaḷabhiññā ca,</div> </td> </tr> <tr> <td> <div class="G">iddhiyā pāramiṁ gatā.</div> </td> </tr> </table> </div>
</div>
<div class="q" id="p_20Ap1_342"> <div class="divNumber">335.</div> <div class="p"> <table class="singleColumn"> <tr> <td> <div class="pN">342</div> <div class="G">Anusiṭṭhā mahāvīra,</div> </td> </tr> <tr> <td> <div class="G">tayā kāruṇikena te;</div> </td> </tr> <tr> <td> <div class="G">Ramanti dhammaratiyā,</div> </td> </tr> <tr> <td> <div class="G">vasanti tava sāsane.</div> </td> </tr> </table> </div>
</div>
<div class="q" id="p_20Ap1_343"> <div class="divNumber">336.</div> <div class="p"> <table class="singleColumn"> <tr> <td> <div class="pN">343</div> <div class="G">Migarājā yathā sīho,</div> </td> </tr> <tr> <td> <div class="G">abhinikkhamma āsayā;</div> </td> </tr> <tr> <td> <div class="G">Catuddisānuviloketvā,</div> </td> </tr> <tr> <td> <div class="G">tikkhattuṁ abhinādati.</div> </td> </tr> </table> </div>
</div>
<div class="q" id="p_20Ap1_344"> <div class="divNumber">337.</div> <div class="p"> <table class="singleColumn"> <tr> <td> <div class="pN">344</div> <div class="G">Sabbe migā uttasanti,</div> </td> </tr> <tr> <td> <div class="G">migarājassa gajjato;</div> </td> </tr> <tr> <td> <div class="G">Tathā hi jātimā eso,</div> </td> </tr> <tr> <td> <div class="G">pasū tāseti sabbadā.</div> </td> </tr> </table> </div>
</div>
<div class="q" id="p_20Ap1_345"> <div class="divNumber">338.</div> <div class="p"> <table class="singleColumn"> <tr> <td> <div class="pN">345</div> <div class="G">Gajjato te mahāvīra,</div> </td> </tr> <tr> <td> <div class="G">vasudhā sampakampati;</div> </td> </tr> <tr> <td> <div class="G">Bodhaneyyāvabujjhanti,</div> </td> </tr> <tr> <td> <div class="G">tasanti mārakāyikā.</div> </td> </tr> </table> </div>
</div>
<div class="q" id="p_20Ap1_346"> <div class="divNumber">339.</div> <div class="p"> <table class="singleColumn"> <tr> <td> <div class="pN">346</div> <div class="G">Tasanti titthiyā sabbe,</div> </td> </tr> <tr> <td> <div class="G">nadato te mahāmuni;</div> </td> </tr> <tr> <td> <div class="G">Kākā senāva vibbhantā,</div> </td> </tr> <tr> <td> <div class="G">migaraññā yathā migā.</div> </td> </tr> </table> </div>
</div>
<div class="q" id="p_20Ap1_347"> <div class="divNumber">340.</div> <div class="p"> <table class="singleColumn"> <tr> <td> <div class="pN">347</div> <div class="G">Ye keci gaṇino loke,</div> </td> </tr> <tr> <td> <div class="G">satthāroti pavuccare;</div> </td> </tr> <tr> <td> <div class="G">Paramparāgataṁ dhammaṁ,</div> </td> </tr> <tr> <td> <div class="G">desenti parisāya te.</div> </td> </tr> </table> </div>
</div>
<div class="q" id="p_20Ap1_348"> <div class="divNumber">341.</div> <div class="p"> <table class="singleColumn"> <tr> <td> <div class="pN">348</div> <div class="G">Na hevaṁ tvaṁ mahāvīra,</div> </td> </tr> <tr> <td> <div class="G">dhammaṁ desesi pāṇinaṁ;</div> </td> </tr> <tr> <td> <div class="G">Sāmaṁ saccāni bujjhitvā,</div> </td> </tr> <tr> <td> <div class="G">kevalaṁ bodhipakkhiyaṁ.</div> </td> </tr> </table> </div>
</div>
<div class="q" id="p_20Ap1_349"> <div class="divNumber">342.</div> <div class="p"> <table class="singleColumn"> <tr> <td> <div class="pN">349</div> <div class="G">Āsayānusayaṁ ñatvā,</div> </td> </tr> <tr> <td> <div class="G">indriyānaṁ balābalaṁ;</div> </td> </tr> <tr> <td> <div class="G">Bhabbābhabbe viditvāna,</div> </td> </tr> <tr> <td> <div class="G">mahāmeghova gajjasi.</div> </td> </tr> </table> </div>
</div>
<div class="q" id="p_20Ap1_350"> <div class="divNumber">343.</div> <div class="p"> <table class="singleColumn"> <tr> <td> <div class="pN">350</div> <div class="G">Cakkavāḷapariyantā,</div> </td> </tr> <tr> <td> <div class="G">nisinnā parisā bhave;</div> </td> </tr> <tr> <td> <div class="G">Nānādiṭṭhī vicinantā,</div> </td> </tr> <tr> <td> <div class="G">vimaticchedanāya taṁ.</div> </td> </tr> </table> </div>
</div>
<div class="q" id="p_20Ap1_351"> <div class="divNumber">344.</div> <div class="p"> <table class="singleColumn"> <tr> <td> <div class="pN">351</div> <div class="G">Sabbesaṁ cittamaññāya,</div> </td> </tr> <tr> <td> <div class="G">opammakusalo muni;</div> </td> </tr> <tr> <td> <div class="G">Ekaṁ pañhaṁ kathentova,</div> </td> </tr> <tr> <td> <div class="G">vimatiṁ chindasi pāṇinaṁ.</div> </td> </tr> </table> </div>
</div>
<div class="q" id="p_20Ap1_352"> <div class="divNumber">345.</div> <div class="p"> <table class="singleColumn"> <tr> <td> <div class="pN">352</div> <div class="G">Upatissasadiseheva,</div> </td> </tr> <tr> <td> <div class="G">vasudhā pūritā bhave;</div> </td> </tr> <tr> <td> <div class="G">Sabbeva te pañjalikā,</div> </td> </tr> <tr> <td> <div class="G">kittayuṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_353"> <div class="divNumber">346.</div> <div class="p"> <table class="singleColumn"> <tr> <td> <div class="pN">353</div> <div class="G">Kappaṁ vā te kittayantā,</div> </td> </tr> <tr> <td> <div class="G">nānāvaṇṇehi kittayuṁ;</div> </td> </tr> <tr> <td> <div class="G">Parimetuṁ na sakkeyyuṁ,</div> </td> </tr> <tr> <td> <div class="G">appameyyo tathāgato.</div> </td> </tr> </table> </div>
</div>
<div class="q" id="p_20Ap1_354"> <div class="divNumber">347.</div> <div class="p"> <table class="singleColumn"> <tr> <td> <div class="pN">354</div> <div class="G">Yathāsakena thāmena,</div> </td> </tr> <tr> <td> <div class="G">kittito hi mayā jino;</div> </td> </tr> <tr> <td> <div class="G">Kappakoṭīpi kittentā,</div> </td> </tr> <tr> <td> <div class="G">evamevaṁ pakittayuṁ.</div> </td> </tr> </table> </div>
</div>
<div class="q" id="p_20Ap1_355"> <div class="divNumber">348.</div> <div class="p"> <table class="singleColumn"> <tr> <td> <div class="pN">355</div> <div class="G">Sace hi koci devo vā,</div> </td> </tr> <tr> <td> <div class="G">manusso vā susikkhito;</div> </td> </tr> <tr> <td> <div class="G">Pametuṁ parikappeyya,</div> </td> </tr> <tr> <td> <div class="G">vighātaṁva labheyya so.</div> </td> </tr> </table> </div>
</div>
<div class="q" id="p_20Ap1_356"> <div class="divNumber">349.</div> <div class="p"> <table class="singleColumn"> <tr> <td> <div class="pN">356</div> <div class="G">Sāsane te patiṭṭhāya,</div> </td> </tr> <tr> <td> <div class="G">sakyaputta mahāyasa;</div> </td> </tr> <tr> <td> <div class="G">Paññāya pāramiṁ gantvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_357"> <div class="divNumber">350.</div> <div class="p"> <table class="singleColumn"> <tr> <td> <div class="pN">357</div> <div class="G">Titthiye sampamaddāmi,</div> </td> </tr> <tr> <td> <div class="G">vattemi jinasāsanaṁ;</div> </td> </tr> <tr> <td> <div class="G">Dhammasenāpati ajja,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_358"> <div class="divNumber">351.</div> <div class="p"> <table class="singleColumn"> <tr> <td> <div class="pN">358</div> <div class="G">Aparimeyye kataṁ kammaṁ,</div> </td> </tr> <tr> <td> <div class="G">phalaṁ dassesi me idha;</div> </td> </tr> <tr> <td> <div class="G">Sukhitto saravegova,</div> </td> </tr> <tr> <td> <div class="G">kilese jhāpayī mama.</div> </td> </tr> </table> </div>
</div>
<div class="q" id="p_20Ap1_359"> <div class="divNumber">352.</div> <div class="p"> <table class="singleColumn"> <tr> <td> <div class="pN">359</div> <div class="G">Yo koci manujo bhāraṁ,</div> </td> </tr> <tr> <td> <div class="G">dhāreyya matthake sadā;</div> </td> </tr> <tr> <td> <div class="G">Bhārena dukkhito assa,</div> </td> </tr> <tr> <td> <div class="G">bhārehi bharito tathā.</div> </td> </tr> </table> </div>
</div>
<div class="q" id="p_20Ap1_360"> <div class="divNumber">353.</div> <div class="p"> <table class="singleColumn"> <tr> <td> <div class="pN">360</div> <div class="G">Ḍayhamāno tīhaggīhi,</div> </td> </tr> <tr> <td> <div class="G">bhavesu saṁsariṁ ahaṁ;</div> </td> </tr> <tr> <td> <div class="G">Bharito bhavabhārena,</div> </td> </tr> <tr> <td> <div class="G">giriṁ uccārito yathā.</div> </td> </tr> </table> </div>
</div>
<div class="q" id="p_20Ap1_361"> <div class="divNumber">354.</div> <div class="p"> <table class="singleColumn"> <tr> <td> <div class="pN">361</div> <div class="G">Oropito ca me bhāro,</div> </td> </tr> <tr> <td> <div class="G">bhavā ugghāṭitā mayā;</div> </td> </tr> <tr> <td> <div class="G">Karaṇīyaṁ kataṁ sabbaṁ,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_362"> <div class="divNumber">355.</div> <div class="p"> <table class="singleColumn"> <tr> <td> <div class="pN">362</div> <div class="G">Yāvatā buddhakhettamhi,</div> </td> </tr> <tr> <td> <div class="G">ṭhapetvā sakyapuṅgavaṁ;</div> </td> </tr> <tr> <td> <div class="G">Ahaṁ aggomhi paññāya,</div> </td> </tr> <tr> <td> <div class="G">sadiso me na vijjati.</div> </td> </tr> </table> </div>
</div>
<div class="q" id="p_20Ap1_363"> <div class="divNumber">356.</div> <div class="p"> <table class="singleColumn"> <tr> <td> <div class="pN">363</div> <div class="G">Samādhimhi sukusalo,</div> </td> </tr> <tr> <td> <div class="G">iddhiyā pāramiṁ gato;</div> </td> </tr> <tr> <td> <div class="G">Icchamāno cahaṁ ajja,</div> </td> </tr> <tr> <td> <div class="G">sahassaṁ abhinimmine.</div> </td> </tr> </table> </div>
</div>
<div class="q" id="p_20Ap1_364"> <div class="divNumber">357.</div> <div class="p"> <table class="singleColumn"> <tr> <td> <div class="pN">364</div> <div class="G">Anupubbavihārassa,</div> </td> </tr> <tr> <td> <div class="G">vasībhūto mahāmuni;</div> </td> </tr> <tr> <td> <div class="G">Kathesi sāsanaṁ mayhaṁ,</div> </td> </tr> <tr> <td> <div class="G">nirodho sayanaṁ mama.</div> </td> </tr> </table> </div>
</div>
<div class="q" id="p_20Ap1_365"> <div class="divNumber">358.</div> <div class="p"> <table class="singleColumn"> <tr> <td> <div class="pN">365</div> <div class="G">Dibbacakkhu visuddhaṁ me,</div> </td> </tr> <tr> <td> <div class="G">samādhikusalo ahaṁ;</div> </td> </tr> <tr> <td> <div class="G">Sammappadhānānuyutto,</div> </td> </tr> <tr> <td> <div class="G">bojjhaṅgabhāvanārato.</div> </td> </tr> </table> </div>
</div>
<div class="q" id="p_20Ap1_366"> <div class="divNumber">359.</div> <div class="p"> <table class="singleColumn"> <tr> <td> <div class="pN">366</div> <div class="G">Sāvakena hi pattabbaṁ,</div> </td> </tr> <tr> <td> <div class="G">sabbameva kataṁ mayā;</div> </td> </tr> <tr> <td> <div class="G">Lokanāthaṁ ṭhapetvāna,</div> </td> </tr> <tr> <td> <div class="G">sadiso me na vijjati.</div> </td> </tr> </table> </div>
</div>
<div class="q" id="p_20Ap1_367"> <div class="divNumber">360.</div> <div class="p"> <table class="singleColumn"> <tr> <td> <div class="pN">367</div> <div class="G">Samāpattīnaṁ kusalo,</div> </td> </tr> <tr> <td> <div class="G">Jhānavimokkhāna khippapaṭilābhī;</div> </td> </tr> <tr> <td> <div class="G">Bojjhaṅgabhāvanārato,</div> </td> </tr> <tr> <td> <div class="G">Sāvakaguṇapāramigatosmi.</div> </td> </tr> </table> </div>
</div>
<div class="q" id="p_20Ap1_368"> <div class="divNumber">361.</div> <div class="p"> <table class="singleColumn"> <tr> <td> <div class="pN">368</div> <div class="G">Sāvakaguṇenapi phussena,</div> </td> </tr> <tr> <td> <div class="G">Buddhiyā parisuttamabhāravā;</div> </td> </tr> <tr> <td> <div class="G">Yaṁ saddhāsaṅgahitaṁ cittaṁ,</div> </td> </tr> <tr> <td> <div class="G">Sadā sabrahmacārīsu.</div> </td> </tr> </table> </div>
</div>
<div class="q" id="p_20Ap1_369"> <div class="divNumber">362.</div> <div class="p"> <table class="singleColumn"> <tr> <td> <div class="pN">369</div> <div class="G">Uddhatavisova sappo,</div> </td> </tr> <tr> <td> <div class="G">Chinnavisāṇova usabho;</div> </td> </tr> <tr> <td> <div class="G">Nikkhittamānadappova,</div> </td> </tr> <tr> <td> <div class="G">Upemi garugāravena gaṇaṁ.</div> </td> </tr> </table> </div>
</div>
<div class="q" id="p_20Ap1_370"> <div class="divNumber">363.</div> <div class="p"> <table class="singleColumn"> <tr> <td> <div class="pN">370</div> <div class="G">Yadi rūpinī bhaveyya,</div> </td> </tr> <tr> <td> <div class="G">Paññā me vasumatīpi na sameyya;</div> </td> </tr> <tr> <td> <div class="G">Anomadassissa bhagavato,</div> </td> </tr> <tr> <td> <div class="G">Phalametaṁ ñāṇathavanāya.</div> </td> </tr> </table> </div>
</div>
<div class="q" id="p_20Ap1_371"> <div class="divNumber">364.</div> <div class="p"> <table class="singleColumn"> <tr> <td> <div class="pN">371</div> <div class="G">Pavattitaṁ dhammacakkaṁ,</div> </td> </tr> <tr> <td> <div class="G">sakyaputtena tādinā;</div> </td> </tr> <tr> <td> <div class="G">Anuvattemahaṁ sammā,</div> </td> </tr> <tr> <td> <div class="G">ñāṇathavanāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_372"> <div class="divNumber">365.</div> <div class="p"> <table class="singleColumn"> <tr> <td> <div class="pN">372</div> <div class="G">Mā me kadāci pāpiccho,</div> </td> </tr> <tr> <td> <div class="G">kusīto hīnavīriyo;</div> </td> </tr> <tr> <td> <div class="G">Appassuto anācāro,</div> </td> </tr> <tr> <td> <div class="G">sameto ahu katthaci.</div> </td> </tr> </table> </div>
</div>
<div class="q" id="p_20Ap1_373"> <div class="divNumber">366.</div> <div class="p"> <table class="singleColumn"> <tr> <td> <div class="pN">373</div> <div class="G">Bahussuto ca medhāvī,</div> </td> </tr> <tr> <td> <div class="G">sīlesu susamāhito;</div> </td> </tr> <tr> <td> <div class="G">Cetosamathānuyutto,</div> </td> </tr> <tr> <td> <div class="G">api muddhani tiṭṭhatu.</div> </td> </tr> </table> </div>
</div>
<div class="q" id="p_20Ap1_374"> <div class="divNumber">367.</div> <div class="p"> <table class="singleColumn"> <tr> <td> <div class="pN">374</div> <div class="G">Taṁ vo vadāmi bhaddante,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Appicchā hotha santuṭṭhā,</div> </td> </tr> <tr> <td> <div class="G">jhāyī jhānaratā sadā.</div> </td> </tr> </table> </div>
</div>
<div class="q" id="p_20Ap1_375"> <div class="divNumber">368.</div> <div class="p"> <table class="singleColumn"> <tr> <td> <div class="pN">375</div> <div class="G">Yamahaṁ paṭhamaṁ disvā,</div> </td> </tr> <tr> <td> <div class="G">virajo vimalo ahuṁ;</div> </td> </tr> <tr> <td> <div class="G">So me ācariyo dhīro,</div> </td> </tr> <tr> <td> <div class="G">assaji nāma sāvako.</div> </td> </tr> </table> </div>
</div>
<div class="q" id="p_20Ap1_376"> <div class="divNumber">369.</div> <div class="p"> <table class="singleColumn"> <tr> <td> <div class="pN">376</div> <div class="G">Tassāhaṁ vāhasā ajja,</div> </td> </tr> <tr> <td> <div class="G">dhammasenāpatī ahuṁ;</div> </td> </tr> <tr> <td> <div class="G">Sabbattha pāramiṁ patvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_377"> <div class="divNumber">370.</div> <div class="p"> <table class="singleColumn"> <tr> <td> <div class="pN">377</div> <div class="G">Yo me ācariyo āsi,</div> </td> </tr> <tr> <td> <div class="G">assaji nāma sāvako;</div> </td> </tr> <tr> <td> <div class="G">Yassaṁ disāyaṁ vasati,</div> </td> </tr> <tr> <td> <div class="G">ussīsamhi karomahaṁ.</div> </td> </tr> </table> </div>
</div>
<div class="q" id="p_20Ap1_378"> <div class="divNumber">371.</div> <div class="p"> <table class="singleColumn"> <tr> <td> <div class="pN">378</div> <div class="G">Mama kammaṁ saritvāna,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">aggaṭṭhāne ṭhapesi maṁ.</div> </td> </tr> </table> </div>
</div>
<div class="q" id="p_20Ap1_379"> <div class="divNumber">372.</div> <div class="p"> <table class="singleColumn"> <tr> <td> <div class="pN">379</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_380"> <div class="divNumber">373.</div> <div class="p"> <table class="singleColumn"> <tr> <td> <div class="pN">380</div> <div class="G">Svāgataṁ vata me āsi,</div> </td> </tr> <tr> <td> <div class="G">buddhaseṭṭhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_381"> <div class="divNumber">374.</div> <div class="p"> <table class="singleColumn"> <tr> <td> <div class="pN">381</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_382"> <div class="p">
<span class="pN">382</span>Itthaṁ sudaṁ āyasmā sāriputto thero imā gāthāyo abhāsitthāti. </div>
</div>
<div class="CENTER" id="p_20Ap1_383">
<span class="pN">383</span>Sāriputtattherassāpadānaṁ paṭhamaṁ.</div>
</html>
