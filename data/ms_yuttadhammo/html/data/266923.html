<html>
<div class="i">3.5 Māghasutta</div>
<div class="h">Mahāvagga</div>
<div class="h">Māghasutta</div>
<div class="q" id="p_18Sn_568"> <div class="p">
<span class="pN">568</span>Evaṁ me sutaṁ— ekaṁ samayaṁ bhagavā rājagahe viharati gijjhakūṭe pabbate. Atha kho māgho māṇavo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho māgho māṇavo bhagavantaṁ etadavoca— </div>
</div>
<div class="q" id="p_18Sn_569"> <div class="p">
<span class="pN">569</span>“Ahañhi, bho gotama, dāyako dānapati vadaññū yācayogo; dhammena bhoge pariyesāmi; dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṁsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi. Kaccāhaṁ, bho gotama, evaṁ dadanto evaṁ yajanto bahuṁ puññaṁ pasavāmī”ti? </div>
</div>
<div class="q" id="p_18Sn_570"> <div class="p">
<span class="pN">570</span>“Taggha tvaṁ, māṇava, evaṁ dadanto evaṁ yajanto bahuṁ puññaṁ pasavasi. Yo kho, māṇava, dāyako dānapati vadaññū yācayogo; dhammena bhoge pariyesati; dhammena bhoge pariyesitvā dhammaladdhehi bhogehi dhammādhigatehi ekassapi dadāti…pe… satassapi dadāti, bhiyyopi dadāti, bahuṁ so puññaṁ pasavatī”ti. Atha kho māgho māṇavo bhagavantaṁ gāthāya ajjhabhāsi— </div>
</div>
<div class="q" id="p_18Sn_571"> <div class="divNumber">492.</div> <div class="p"> <table class="singleColumn"> <tr> <td> <div class="pN">571</div> <div class="G">“Pucchāmahaṁ gotamaṁ vadaññuṁ, <span class="gathaQuote">(iti māgho māṇavo)</span>
</div> </td> </tr> <tr> <td> <div class="G">Kāsāyavāsiṁ agahaṁ carantaṁ;</div> </td> </tr> <tr> <td> <div class="G">Yo yācayogo dānapati gahaṭṭho,</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṁ paresaṁ idha annapānaṁ,</div> </td> </tr> <tr> <td> <div class="G">Kathaṁ hutaṁ yajamānassa sujjhe”. (1)</div> </td> </tr> </table> </div>
</div>
<div class="q" id="p_18Sn_572"> <div class="divNumber">493.</div> <div class="p"> <table class="singleColumn"> <tr> <td> <div class="pN">572</div> <div class="G">“Yo yācayogo dānapati gahaṭṭho, <span class="gathaQuote">(māghāti bhagavā)</span>
</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṁ paresaṁ idha annapānaṁ,</div> </td> </tr> <tr> <td> <div class="G">Ārādhaye dakkhiṇeyyebhi tādi”. (2)</div> </td> </tr> </table> </div>
</div>
<div class="q" id="p_18Sn_573"> <div class="divNumber">494.</div> <div class="p"> <table class="singleColumn"> <tr> <td> <div class="pN">573</div> <div class="G">“Yo yācayogo dānapati gahaṭṭho, <span class="gathaQuote">(iti māgho māṇavo)</span>
</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṁ paresaṁ idha annapānaṁ,</div> </td> </tr> <tr> <td> <div class="G">Akkhāhi me bhagavā dakkhiṇeyye”. (3)</div> </td> </tr> </table> </div>
</div>
<div class="q" id="p_18Sn_574"> <div class="divNumber">495.</div> <div class="p"> <table class="singleColumn"> <tr> <td> <div class="pN">574</div> <div class="G">“Ye ve asattā vicaranti loke,</div> </td> </tr> <tr> <td> <div class="G">Akiñcanā kevalino yatattā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (4)</div> </td> </tr> </table> </div>
</div>
<div class="q" id="p_18Sn_575"> <div class="divNumber">496.</div> <div class="p"> <table class="singleColumn"> <tr> <td> <div class="pN">575</div> <div class="G">Ye sabbasaṁyojanabandhanacchidā,</div> </td> </tr> <tr> <td> <div class="G">Dantā vimuttā anīghā nirāsā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (5)</div> </td> </tr> </table> </div>
</div>
<div class="q" id="p_18Sn_576"> <div class="divNumber">497.</div> <div class="p"> <table class="singleColumn"> <tr> <td> <div class="pN">576</div> <div class="G">Ye sabbasaṁyojanavippamuttā,</div> </td> </tr> <tr> <td> <div class="G">Dantā vimuttā anīghā nirāsā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (6)</div> </td> </tr> </table> </div>
</div>
<div class="q" id="p_18Sn_577"> <div class="divNumber">498.</div> <div class="p"> <table class="singleColumn"> <tr> <td> <div class="pN">577</div> <div class="G">Rāgañca dosañca pahāya mohaṁ,</div> </td> </tr> <tr> <td> <div class="G">Khīṇāsavā vūsitabrahmacariyā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (7)</div> </td> </tr> </table> </div>
</div>
<div class="q" id="p_18Sn_578"> <div class="divNumber">499.</div> <div class="p"> <table class="singleColumn"> <tr> <td> <div class="pN">578</div> <div class="G">Yesu na māyā vasati na māno,</div> </td> </tr> <tr> <td> <div class="G">Khīṇāsavā vūsitabrahmacariyā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (8)</div> </td> </tr> </table> </div>
</div>
<div class="q" id="p_18Sn_579"> <div class="divNumber">500.</div> <div class="p"> <table class="singleColumn"> <tr> <td> <div class="pN">579</div> <div class="G">Ye vītalobhā amamā nirāsā,</div> </td> </tr> <tr> <td> <div class="G">Khīṇāsavā vūsitabrahmacariyā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (9)</div> </td> </tr> </table> </div>
</div>
<div class="q" id="p_18Sn_580"> <div class="divNumber">501.</div> <div class="p"> <table class="singleColumn"> <tr> <td> <div class="pN">580</div> <div class="G">Ye ve na taṇhāsu upātipannā,</div> </td> </tr> <tr> <td> <div class="G">Vitareyya oghaṁ amamā caranti;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (10)</div> </td> </tr> </table> </div>
</div>
<div class="q" id="p_18Sn_581"> <div class="divNumber">502.</div> <div class="p"> <table class="singleColumn"> <tr> <td> <div class="pN">581</div> <div class="G">Yesaṁ taṇhā natthi kuhiñci loke,</div> </td> </tr> <tr> <td> <div class="G">Bhavābhavāya idha vā huraṁ vā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (11)</div> </td> </tr> </table> </div>
</div>
<div class="q" id="p_18Sn_582"> <div class="divNumber">503.</div> <div class="p"> <table class="singleColumn"> <tr> <td> <div class="pN">582</div> <div class="G">Ye kāme hitvā agahā caranti,</div> </td> </tr> <tr> <td> <div class="G">Susaññatattā tasaraṁva ujjuṁ;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (12)</div> </td> </tr> </table> </div>
</div>
<div class="q" id="p_18Sn_583"> <div class="divNumber">504.</div> <div class="p"> <table class="singleColumn"> <tr> <td> <div class="pN">583</div> <div class="G">Ye vītarāgā susamāhitindriyā,</div> </td> </tr> <tr> <td> <div class="G">Candova rāhuggahaṇā pamuttā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (13)</div> </td> </tr> </table> </div>
</div>
<div class="q" id="p_18Sn_584"> <div class="divNumber">505.</div> <div class="p"> <table class="singleColumn"> <tr> <td> <div class="pN">584</div> <div class="G">Samitāvino vītarāgā akopā,</div> </td> </tr> <tr> <td> <div class="G">Yesaṁ gatī natthidha vippahāya;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (14)</div> </td> </tr> </table> </div>
</div>
<div class="q" id="p_18Sn_585"> <div class="divNumber">506.</div> <div class="p"> <table class="singleColumn"> <tr> <td> <div class="pN">585</div> <div class="G">Jahitvā jātimaraṇaṁ asesaṁ,</div> </td> </tr> <tr> <td> <div class="G">Kathaṁkathiṁ sabbamupātivattā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (15)</div> </td> </tr> </table> </div>
</div>
<div class="q" id="p_18Sn_586"> <div class="divNumber">507.</div> <div class="p"> <table class="singleColumn"> <tr> <td> <div class="pN">586</div> <div class="G">Ye attadīpā vicaranti loke,</div> </td> </tr> <tr> <td> <div class="G">Akiñcanā sabbadhi vippamuttā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (16)</div> </td> </tr> </table> </div>
</div>
<div class="q" id="p_18Sn_587"> <div class="divNumber">508.</div> <div class="p"> <table class="singleColumn"> <tr> <td> <div class="pN">587</div> <div class="G">Ye hettha jānanti yathā tathā idaṁ,</div> </td> </tr> <tr> <td> <div class="G">Ayamantimā natthi punabbhavoti;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (17)</div> </td> </tr> </table> </div>
</div>
<div class="q" id="p_18Sn_588"> <div class="divNumber">509.</div> <div class="p"> <table class="singleColumn"> <tr> <td> <div class="pN">588</div> <div class="G">Yo vedagū jhānarato satīmā,</div> </td> </tr> <tr> <td> <div class="G">Sambodhipatto saraṇaṁ bahūnaṁ;</div> </td> </tr> <tr> <td> <div class="G">Kālena tamhi habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha”. (18)</div> </td> </tr> </table> </div>
</div>
<div class="q" id="p_18Sn_589"> <div class="divNumber">510.</div> <div class="p"> <table class="singleColumn"> <tr> <td> <div class="pN">589</div> <div class="G">“Addhā amoghā mama pucchanā ahu, <span class="gathaQuote">(iti māgho māṇavo)</span>
</div> </td> </tr> <tr> <td> <div class="G">Akkhāsi me bhagavā dakkhiṇeyye;</div> </td> </tr> <tr> <td> <div class="G">Tvañhettha jānāsi yathā tathā idaṁ,</div> </td> </tr> <tr> <td> <div class="G">Tathā hi te vidito esa dhammo. (19)</div> </td> </tr> </table> </div>
</div>
<div class="q" id="p_18Sn_590"> <div class="divNumber">511.</div> <div class="p"> <table class="singleColumn"> <tr> <td> <div class="pN">590</div> <div class="G">Yo yācayogo dānapati gahaṭṭho,</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṁ paresaṁ idha annapānaṁ,</div> </td> </tr> <tr> <td> <div class="G">Akkhāhi me bhagavā yaññasampadaṁ”. (20)</div> </td> </tr> </table> </div>
</div>
<div class="q" id="p_18Sn_591"> <div class="divNumber">512.</div> <div class="p"> <table class="singleColumn"> <tr> <td> <div class="pN">591</div> <div class="G">“Yajassu yajamāno māghāti bhagavā,</div> </td> </tr> <tr> <td> <div class="G">Sabbattha ca vippasādehi cittaṁ;</div> </td> </tr> <tr> <td> <div class="G">Ārammaṇaṁ yajamānassa yañño,</div> </td> </tr> <tr> <td> <div class="G">Ettha patiṭṭhāya jahāti dosaṁ. (21)</div> </td> </tr> </table> </div>
</div>
<div class="q" id="p_18Sn_592"> <div class="divNumber">513.</div> <div class="p"> <table class="singleColumn"> <tr> <td> <div class="pN">592</div> <div class="G">So vītarāgo pavineyya dosaṁ,</div> </td> </tr> <tr> <td> <div class="G">Mettaṁ cittaṁ bhāvayamappamāṇaṁ;</div> </td> </tr> <tr> <td> <div class="G">Rattindivaṁ satatamappamatto,</div> </td> </tr> <tr> <td> <div class="G">Sabbā disā pharati appamaññaṁ”. (22)</div> </td> </tr> </table> </div>
</div>
<div class="q" id="p_18Sn_593"> <div class="divNumber">514.</div> <div class="p"> <table class="singleColumn"> <tr> <td> <div class="pN">593</div> <div class="G">“Ko sujjhati muccati bajjhatī ca,</div> </td> </tr> <tr> <td> <div class="G">Kenattanā gacchati brahmalokaṁ;</div> </td> </tr> <tr> <td> <div class="G">Ajānato me muni brūhi puṭṭho,</div> </td> </tr> <tr> <td> <div class="G">Bhagavā hi me sakkhi brahmajjadiṭṭho;</div> </td> </tr> <tr> <td> <div class="G">Tuvañhi no brahmasamosi saccaṁ,</div> </td> </tr> <tr> <td> <div class="G">Kathaṁ upapajjati brahmalokaṁ jutima”. (23)</div> </td> </tr> </table> </div>
</div>
<div class="q" id="p_18Sn_594"> <div class="divNumber">515.</div> <div class="p"> <table class="singleColumn"> <tr> <td> <div class="pN">594</div> <div class="G">“Yo yajati tividhaṁ yaññasampadaṁ, <span class="gathaQuote">(māghāti bhagavā)</span>
</div> </td> </tr> <tr> <td> <div class="G">Ārādhaye dakkhiṇeyyebhi tādi;</div> </td> </tr> <tr> <td> <div class="G">Evaṁ yajitvā sammā yācayogo,</div> </td> </tr> <tr> <td> <div class="G">Upapajjati brahmalokanti brūmī”ti. (24)</div> </td> </tr> </table> </div>
</div>
<div class="q" id="p_18Sn_595"> <div class="p">
<span class="pN">595</span>Evaṁ vutte, māgho māṇavo bhagavantaṁ etadavoca— “abhikkantaṁ, bho gotama…pe… ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_18Sn_596">
<span class="pN">596</span>Māghasuttaṁ pañcamaṁ.</div>
</html>
