<html>
<div class="i">2.4.6.5 Kulamaccharinīsikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Kulamaccharinīsikkhāpada</div>
<div class="q" id="p_2V_3137"> <div class="divNumber">1042.</div> <div class="p">
<span class="pN">3137</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā bhikkhunī sāvatthiyaṁ aññatarissā visikhāya piṇḍāya caramānā yena aññataraṁ kulaṁ tenupasaṅkami; upasaṅkamitvā paññatte āsane nisīdi. Atha kho te manussā taṁ bhikkhuniṁ bhojetvā etadavocuṁ— “aññāpi, ayye, bhikkhuniyo āgacchantū”ti. Atha kho sā bhikkhunī— “kathañhi nāma bhikkhuniyo nāgaccheyyun”ti, bhikkhuniyo upasaṅkamitvā etadavoca— “amukasmiṁ, ayye, okāse vāḷā sunakhā caṇḍo balibaddo cikkhallo okāso. Mā kho tattha agamitthā”ti. Aññatarāpi bhikkhunī tassā visikhāya piṇḍāya caramānā yena taṁ kulaṁ tenupasaṅkami; upasaṅkamitvā paññatte āsane nisīdi. Atha kho te manussā taṁ bhikkhuniṁ bhojetvā etadavocuṁ— “kissa, ayye, bhikkhuniyo na āgacchantī”ti? </div>
</div>
<div class="q" id="p_2V_3138"> <div class="p">
<span class="pN">3138</span>Atha kho sā bhikkhunī tesaṁ manussānaṁ etamatthaṁ ārocesi. Manussā ujjhāyanti khiyyanti vipācenti— “kathañhi nāma bhikkhunī kulaṁ maccharāyissatī”ti…pe… “saccaṁ kira, bhikkhave, bhikkhunī kulaṁ maccharāyatī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhunī kulaṁ maccharāyissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3139"> <div class="divNumber">1043.</div> <div class="p">
<span class="pN">3139</span><span class="bold">“Yā pana bhikkhunī kulamaccharinī assa, pācittiyan”</span>ti. (<span class="italic">55</span>:<span class="bold">110</span>) </div>
</div>
<div class="q" id="p_2V_3140"> <div class="divNumber">1044.</div> <div class="p">
<span class="pN">3140</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3141"> <div class="p">
<span class="pN">3141</span><span class="bold">Kulaṁ</span> nāma cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ. </div>
</div>
<div class="q" id="p_2V_3142"> <div class="p">
<span class="pN">3142</span><span class="bold">Maccharinī assā</span>ti “kathaṁ bhikkhuniyo nāgaccheyyun”ti bhikkhunīnaṁ santike kulassa avaṇṇaṁ bhāsati, āpatti pācittiyassa. Kulassa vā santike bhikkhunīnaṁ avaṇṇaṁ bhāsati, āpatti pācittiyassa. </div>
</div>
<div class="q" id="p_2V_3143"> <div class="divNumber">1045.</div> <div class="p">
<span class="pN">3143</span>Anāpatti— kulaṁ na maccharāyantī santaṁyeva ādīnavaṁ ācikkhati, ummattikāya, ādikammikāyāti. </div>
</div>
<div class="CENTER" id="p_2V_3144">
<span class="pN">3144</span>Pañcamasikkhāpadaṁ niṭṭhitaṁ.</div>
</html>
