<html>
<div class="i">17.2.8 Aṭṭhakaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Aṭṭhakaniddesa</div>
<div class="q" id="p_30Vbh_2891"> <div class="divNumber">952.</div> <div class="p">
<span class="pN">2891</span>Tattha katamāni aṭṭha kilesavatthūni? Lobho, doso, moho, māno, diṭṭhi, vicikicchā, thinaṁ, uddhaccaṁ—  imāni aṭṭha kilesavatthūni. (1) </div>
</div>
<div class="q" id="p_30Vbh_2892"> <div class="divNumber">953.</div> <div class="p">
<span class="pN">2892</span>Tattha katamāni aṭṭha kusītavatthūni? </div>
</div>
<div class="q" id="p_30Vbh_2893"> <div class="p">
<span class="pN">2893</span>Idha bhikkhunā kammaṁ kātabbaṁ hoti. Tassa evaṁ hoti—  “kammaṁ kho me kātabbaṁ bhavissati. Kammaṁ kho pana me karontassa kāyo kilamissati. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ paṭhamaṁ kusītavatthu. </div>
</div>
<div class="q" id="p_30Vbh_2894"> <div class="p">
<span class="pN">2894</span>Puna caparaṁ bhikkhunā kammaṁ kataṁ hoti. Tassa evaṁ hoti—  “ahaṁ kho kammaṁ akāsiṁ. Kammaṁ kho pana me karontassa kāyo kilanto. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ dutiyaṁ kusītavatthu. </div>
</div>
<div class="q" id="p_30Vbh_2895"> <div class="p">
<span class="pN">2895</span>Puna caparaṁ bhikkhunā maggo gantabbo hoti. Tassa evaṁ hoti—  “maggo kho me gantabbo bhavissati. Maggaṁ kho pana me gacchantassa kāyo kilamissati. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ tatiyaṁ kusītavatthu. </div>
</div>
<div class="q" id="p_30Vbh_2896"> <div class="p">
<span class="pN">2896</span>Puna caparaṁ bhikkhunā maggo gato hoti. Tassa evaṁ hoti—  “ahaṁ kho maggaṁ agamāsiṁ. Maggaṁ kho pana me gacchantassa kāyo kilanto. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ catutthaṁ kusītavatthu. </div>
</div>
<div class="q" id="p_30Vbh_2897"> <div class="p">
<span class="pN">2897</span>Puna caparaṁ bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ. Tassa evaṁ hoti—  “ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ. Tassa me kāyo kilanto akammañño. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ pañcamaṁ kusītavatthu. </div>
</div>
<div class="q" id="p_30Vbh_2898"> <div class="p">
<span class="pN">2898</span>Puna caparaṁ bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ. Tassa evaṁ hoti—  “ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa yāvadatthaṁ pāripūriṁ. Tassa me kāyo kilanto akammañño māsācitaṁ maññe. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ chaṭṭhaṁ kusītavatthu. </div>
</div>
<div class="q" id="p_30Vbh_2899"> <div class="p">
<span class="pN">2899</span>Puna caparaṁ bhikkhuno uppanno hoti appamattako ābādho. Tassa evaṁ hoti—  “uppanno kho me ayaṁ appamattako ābādho. Atthi kappo nipajjituṁ. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ sattamaṁ kusītavatthu. </div>
</div>
<div class="q" id="p_30Vbh_2900"> <div class="p">
<span class="pN">2900</span>Puna caparaṁ bhikkhu gilānā vuṭṭhito hoti aciravuṭṭhito gelaññā. Tassa evaṁ hoti—  “ahaṁ kho gilānā vuṭṭhito aciravuṭṭhito gelaññā. Tassa me kāyo dubbalo akammañño. Handāhaṁ nipajjāmī”ti. So nipajjati; na vīriyaṁ ārabhati appattassa pattiyā, anadhigatassa adhigamāya, asacchikatassa sacchikiriyāya. Idaṁ aṭṭhamaṁ kusītavatthu. Imāni aṭṭha kusītavatthūni. (2) </div>
</div>
<div class="q" id="p_30Vbh_2901"> <div class="divNumber">954.</div> <div class="p">
<span class="pN">2901</span>Tattha katamesu aṭṭhasu lokadhammesu cittassa paṭighāto? Lābhe sārāgo, alābhe paṭivirodho, yase sārāgo, ayase paṭivirodho, pasaṁsāya sārāgo, nindāya paṭivirodho, sukhe sārāgo, dukkhe paṭivirodho—  imesu aṭṭhasu lokadhammesu cittassa paṭighāto. (3) </div>
</div>
<div class="q" id="p_30Vbh_2902"> <div class="divNumber">955.</div> <div class="p">
<span class="pN">2902</span>Tattha katame aṭṭha anariyavohārā? Adiṭṭhe diṭṭhavāditā, assute sutavāditā, amute mutavāditā, aviññāte viññātavāditā, diṭṭhe adiṭṭhavāditā, sute assutavāditā, mute amutavāditā, viññāte aviññātavāditā—  ime aṭṭha anariyavohārā. (4) </div>
</div>
<div class="q" id="p_30Vbh_2903"> <div class="divNumber">956.</div> <div class="p">
<span class="pN">2903</span>Tattha katame aṭṭha micchattā? Micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi—  ime aṭṭha micchattā. (5) </div>
</div>
<div class="q" id="p_30Vbh_2904"> <div class="divNumber">957.</div> <div class="p">
<span class="pN">2904</span>Tattha katame aṭṭha purisadosā? Idha bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno “na sarāmi na sarāmī”ti assatiyāva nibbeṭheti. Ayaṁ paṭhamo purisadoso. </div>
</div>
<div class="q" id="p_30Vbh_2905"> <div class="p">
<span class="pN">2905</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno codakaṁyeva paṭippharati—  “kiṁ nu kho tuyhaṁ bālassa abyattassa bhaṇitena. Tvampi nāma maṁ bhaṇitabbaṁ maññasī”ti. Ayaṁ dutiyo purisadoso. </div>
</div>
<div class="q" id="p_30Vbh_2906"> <div class="p">
<span class="pN">2906</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno codakaṁyeva paccāropeti—  “tvampi khosi itthannāmaṁ āpattiṁ āpanno. Tvaṁ tāva paṭhamaṁ paṭikarohī”ti. Ayaṁ tatiyo purisadoso. </div>
</div>
<div class="q" id="p_30Vbh_2907"> <div class="p">
<span class="pN">2907</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno aññenāññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti. Ayaṁ catuttho purisadoso. </div>
</div>
<div class="q" id="p_30Vbh_2908"> <div class="p">
<span class="pN">2908</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno saṁghamajjhe bāhāvikkhepakaṁ bhaṇati. Ayaṁ pañcamo purisadoso. </div>
</div>
<div class="q" id="p_30Vbh_2909"> <div class="p">
<span class="pN">2909</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno “nevāhaṁ āpannomhi, na panāhaṁ anāpannomhī”ti tuṇhībhūto saṁghaṁ viheseti. Ayaṁ chaṭṭho purisadoso. </div>
</div>
<div class="q" id="p_30Vbh_2910"> <div class="p">
<span class="pN">2910</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno anādiyitvā saṁghaṁ, anādiyitvā codakaṁ, sāpattikova yenakāmaṁ pakkamati. Ayaṁ sattamo purisadoso. </div>
</div>
<div class="q" id="p_30Vbh_2911"> <div class="p">
<span class="pN">2911</span>Puna caparaṁ bhikkhū bhikkhuṁ āpattiyā codenti. So bhikkhu bhikkhūhi āpattiyā codīyamāno evamāha—  “kiṁ nu kho tumhe āyasmanto atibāḷhaṁ mayi byāvaṭā. Idānāhaṁ sikkhaṁ paccakkhāya hīnāyāvattissāmī”ti. So sikkhaṁ paccakkhāya hīnāyāvattitvā evamāha—  “idāni kho tumhe āyasmanto attamanā hothā”ti. Ayaṁ aṭṭhamo purisadoso. Ime aṭṭha purisadosā. (6) </div>
</div>
<div class="q" id="p_30Vbh_2912"> <div class="divNumber">958.</div> <div class="p">
<span class="pN">2912</span>Tattha katame aṭṭha asaññīvādā? “Rūpī attā hoti arogo paraṁ maraṇā”ti—  asaññīti naṁ paññapenti; arūpī attā…pe…  rūpī ca arūpī ca…pe…  nevarūpīnārūpī…pe…  “antavā attā hoti arogo paraṁ maraṇā”ti—  asaññīti naṁ paññapenti; “anantavā attā hoti arogo paraṁ maraṇā”ti—  asaññīti naṁ paññapenti; “antavā ca anantavā ca attā hoti arogo paraṁ maraṇā”ti—  asaññīti naṁ paññapenti; “nevantavā nānantavā attā hoti arogo paraṁ maraṇā”ti—  asaññīti naṁ paññapenti. Ime aṭṭha asaññīvādā. (7) </div>
</div>
<div class="q" id="p_30Vbh_2913"> <div class="divNumber">959.</div> <div class="p">
<span class="pN">2913</span>Tattha katame aṭṭha nevasaññīnāsaññīvādā? “Rūpī attā hoti arogo paraṁ maraṇā”ti—  nevasaññīnāsaññīti naṁ paññapenti; “arūpī attā hoti arogo paraṁ maraṇā”ti—  nevasaññīnāsaññīti naṁ paññapenti; “rūpī ca arūpī ca attā hoti arogo paraṁ maraṇā”ti—  nevasaññīnāsaññīti naṁ paññapenti; “nevarūpīnārūpī attā hoti arogo paraṁ maraṇā”ti—  nevasaññīnāsaññīti naṁ paññapenti; “antavā attā hoti arogo paraṁ maraṇā”ti—  nevasaññīnāsaññīti naṁ paññapenti; “anantavā attā hoti arogo paraṁ maraṇā”ti—  nevasaññīnāsaññīti naṁ paññapenti; “antavā ca anantavā ca attā hoti arogo paraṁ maraṇā”ti—  nevasaññīnāsaññīti naṁ paññapenti; “nevantavā nānantavā attā hoti arogo paraṁ maraṇā”ti—  nevasaññīnāsaññīti naṁ paññapenti. Ime aṭṭha nevasaññīnāsaññīvādā. (8) </div>
</div>
<div class="CENTER" id="p_30Vbh_2914">
<span class="pN">2914</span>Aṭṭhakaṁ.</div>
</html>
