<html>
<div class="i">1.5.3.7 Saṁvidhānasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Saṁvidhānasikkhāpada
</div>
<div class="q" id="p_2V_589">
<div class="divNumber">
180.
</div>
<div class="p">
<span class="pN">589</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhunīhi saddhiṁ saṁvidhāya ekaddhānamaggaṁ paṭipajjanti. Manussā ujjhāyanti khiyyanti vipācenti— “yatheva mayaṁ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṁ saṁvidhāya āhiṇḍantī”ti.
</div>
</div>
<div class="q" id="p_2V_590">
<div class="p">
<span class="pN">590</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū bhikkhunīhi saddhiṁ saṁvidhāya ekaddhānamaggaṁ paṭipajjissantī”ti…pe… “saccaṁ kira tumhe, bhikkhave, bhikkhunīhi saddhiṁ saṁvidhāya ekaddhānamaggaṁ paṭipajjathā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhunīhi saddhiṁ saṁvidhāya ekaddhānamaggaṁ paṭipajjissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha.
</div>
</div>
<div class="q" id="p_2V_591">
<div class="p">
<span class="pN">591</span><span class="bold">“Yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”</span>ti.
</div>
</div>
<div class="q" id="p_2V_592">
<div class="p">
<span class="pN">592</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_593">
<div class="divNumber">
181.
</div>
<div class="p">
<span class="pN">593</span>Tena kho pana samayena sambahulā bhikkhū ca bhikkhuniyo ca sāketā sāvatthiṁ addhānamaggappaṭipannā honti. Atha kho tā bhikkhuniyo te bhikkhū etadavocuṁ— “mayampi ayyehi saddhiṁ gamissāmā”ti. “Na, bhaginī, kappati bhikkhuniyā saddhiṁ saṁvidhāya ekaddhānamaggaṁ paṭipajjituṁ. Tumhe vā paṭhamaṁ gacchatha mayaṁ vā gamissāmā”ti. “Ayyā, bhante, aggapurisā. Ayyāva paṭhamaṁ gacchantū”ti. Atha kho tāsaṁ bhikkhunīnaṁ pacchā gacchantīnaṁ antarāmagge corā acchindiṁsu ca dūsesuñca. Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. Bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ.
</div>
</div>
<div class="q" id="p_2V_594">
<div class="p">
<span class="pN">594</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṁ saṁvidhāya ekaddhānamaggaṁ paṭipajjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_595">
<div class="divNumber">
182.
</div>
<div class="p">
<span class="pN">595</span><span class="bold">“Yo pana bhikkhu bhikkhuniyā saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, aññatra samayā, pācittiyaṁ. Tatthāyaṁ samayo. Satthagamanīyo hoti maggo sāsaṅkasammato sappaṭibhayo— ayaṁ tattha samayo”</span>ti. (<span class="italic">27</span>:<span class="bold">76</span>)
</div>
</div>
<div class="q" id="p_2V_596">
<div class="divNumber">
183.
</div>
<div class="p">
<span class="pN">596</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_597">
<div class="p">
<span class="pN">597</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_598">
<div class="p">
<span class="pN">598</span><span class="bold">Saddhin</span>ti ekato.
</div>
</div>
<div class="q" id="p_2V_599">
<div class="p">
<span class="pN">599</span><span class="bold">Saṁvidhāyā</span>ti— “gacchāma, bhagini, gacchāmāyya; gacchāmāyya, gacchāma, bhagini; ajja vā hiyyo vā pare vā gacchāmā”ti saṁvidahati, āpatti dukkaṭassa.
</div>
</div>
<div class="q" id="p_2V_600">
<div class="p">
<span class="pN">600</span><span class="bold">Antamaso gāmantarampī</span>ti kukkuṭasampāte gāme, gāmantare gāmantare āpatti pācittiyassa. Agāmake araññe, addhayojane addhayojane āpatti pācittiyassa.
</div>
</div>
<div class="q" id="p_2V_601">
<div class="p">
<span class="pN">601</span><span class="bold">Aññatra samayā</span>ti ṭhapetvā samayaṁ.
</div>
</div>
<div class="q" id="p_2V_602">
<div class="p">
<span class="pN">602</span><span class="bold">Satthagamanīyo</span> nāma maggo na sakkā hoti vinā satthena gantuṁ.
</div>
</div>
<div class="q" id="p_2V_603">
<div class="p">
<span class="pN">603</span><span class="bold">Sāsaṅkaṁ</span> nāma tasmiṁ magge corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</div>
</div>
<div class="q" id="p_2V_604">
<div class="p">
<span class="pN">604</span><span class="bold">Sappaṭibhayaṁ</span> nāma tasmiṁ magge corehi manussā hatā dissanti, viluttā dissanti, ākoṭitā dissanti, sappaṭibhayaṁ gantvā appaṭibhayaṁ dassetvā uyyojetabbā— “gacchatha, bhaginiyo”ti.
</div>
</div>
<div class="q" id="p_2V_605">
<div class="divNumber">
184.
</div>
<div class="p">
<span class="pN">605</span>Saṁvidahite saṁvidahitasaññī ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa. Saṁvidahite vematiko ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa. Saṁvidahite, asaṁvidahitasaññī ekaddhānamaggaṁ paṭipajjati, antamaso gāmantarampi, aññatra samayā, āpatti pācittiyassa.
</div>
</div>
<div class="q" id="p_2V_606">
<div class="p">
<span class="pN">606</span>Bhikkhu saṁvidahati bhikkhunī na saṁvidahati, āpatti dukkaṭassa. Asaṁvidahite saṁvidahitasaññī, āpatti dukkaṭassa. Asaṁvidahite vematiko, āpatti dukkaṭassa. Asaṁvidahite asaṁvidahitasaññī, anāpatti.
</div>
</div>
<div class="q" id="p_2V_607">
<div class="divNumber">
185.
</div>
<div class="p">
<span class="pN">607</span>Anāpatti— samaye, asaṁvidahitvā gacchati, bhikkhunī saṁvidahati, bhikkhu na saṁvidahati, visaṅketena gacchanti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_608">
<span class="pN">608</span>Saṁvidhānasikkhāpadaṁ niṭṭhitaṁ sattamaṁ.
</div>
</html>
