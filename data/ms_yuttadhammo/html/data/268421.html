<html>
<div class="i">2.2.9 Sikkhānisaṁsasutta</div>
<div class="h">Dukanipāta</div>
<div class="h">Dutiyavagga</div>
<div class="h">Sikkhānisaṁsasutta</div>
<div class="q" id="p_18It_293"> <div class="divNumber">46.</div> <div class="p">
<span class="pN">293</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_294"> <div class="p">
<span class="pN">294</span>“Sikkhānisaṁsā, bhikkhave, viharatha paññuttarā vimuttisārā satādhipateyyā. Sikkhānisaṁsānaṁ, bhikkhave, viharataṁ paññuttarānaṁ vimuttisārānaṁ satādhipateyyānaṁ dvinnaṁ phalānaṁ aññataraṁ phalaṁ pāṭikaṅkhaṁ— diṭṭheva dhamme aññā, sati vā upādisese anāgāmitā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_295"> <div class="p"> <table class="singleColumn"> <tr> <td> <div class="pN">295</div> <div class="G">“Paripuṇṇasikkhaṁ apahānadhammaṁ,</div> </td> </tr> <tr> <td> <div class="G">Paññuttaraṁ jātikhayantadassiṁ;</div> </td> </tr> <tr> <td> <div class="G">Taṁ ve muniṁ antimadehadhāriṁ,</div> </td> </tr> <tr> <td> <div class="G">Mārañjahaṁ brūmi jarāya pāraguṁ.</div> </td> </tr> </table> </div>
</div>
<div class="q" id="p_18It_296"> <div class="p"> <table class="singleColumn"> <tr> <td> <div class="pN">296</div> <div class="G">Tasmā sadā jhānaratā samāhitā,</div> </td> </tr> <tr> <td> <div class="G">Ātāpino jātikhayantadassino;</div> </td> </tr> <tr> <td> <div class="G">Māraṁ sasenaṁ abhibhuyya bhikkhavo,</div> </td> </tr> <tr> <td> <div class="G">Bhavatha jātimaraṇassa pāragā”ti.</div> </td> </tr> </table> </div>
</div>
<div class="q" id="p_18It_297"> <div class="p">
<span class="pN">297</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_298">
<span class="pN">298</span>Navamaṁ.</div>
</html>
