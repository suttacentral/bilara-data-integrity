<html>
<div class="i">6.3.8 Appamattakavissajjakasammuti</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Appamattakavissajjakasammuti</div>
<div class="q" id="p_4V_1440"> <div class="divNumber">328.</div> <div class="p">
<span class="pN">1440</span>Tena kho pana samayena saṁghassa bhaṇḍāgāre appamattako parikkhāro uppanno hoti. Bhagavato etamatthaṁ ārocesuṁ. “Anujānāmi, bhikkhave, pañcahaṅgehi samannāgataṁ bhikkhuṁ appamattakavissajjakaṁ sammannituṁ—  yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, vissajjitāvissajjitañca jāneyya. Evañca pana, bhikkhave, sammannitabbo. Paṭhamaṁ bhikkhu yācitabbo, yācitvā byattena bhikkhunā paṭibalena saṁgho ñāpetabbo—  </div>
</div>
<div class="q" id="p_4V_1441"> <div class="p">
<span class="pN">1441</span>‘Suṇātu me, bhante, saṁgho. Yadi saṁghassa pattakallaṁ, saṁgho itthannāmaṁ bhikkhuṁ appamattakavissajjakaṁ sammanneyya. Esā ñatti. </div>
</div>
<div class="q" id="p_4V_1442"> <div class="p">
<span class="pN">1442</span>Suṇātu me, bhante, saṁgho. Saṁgho itthannāmaṁ bhikkhuṁ appamattakavissajjakaṁ sammannati. Yassāyasmato khamati itthannāmassa bhikkhuno appamattakavissajjakassa sammuti, so tuṇhassa; yassa nakkhamati, so bhāseyya. </div>
</div>
<div class="q" id="p_4V_1443"> <div class="p">
<span class="pN">1443</span>Sammato saṁghena itthannāmo bhikkhu appamattakavissajjako. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_4V_1444"> <div class="p">
<span class="pN">1444</span>Tena appamattakavissajjakena bhikkhunā ekā sūci dātabbā, satthakaṁ dātabbaṁ, upāhanā dātabbā, kāyabandhanaṁ dātabbaṁ, aṁsabaddhako dātabbo, parissāvanaṁ dātabbaṁ, dhammakaraṇo dātabbo, kusi dātabbā, aḍḍhakusi dātabbā, maṇḍalaṁ dātabbaṁ, aḍḍhamaṇḍalaṁ dātabbaṁ, anuvāto dātabbo, paribhaṇḍaṁ dātabbaṁ. Sace hoti saṁghassa sappi vā telaṁ vā madhu vā phāṇitaṁ vā, sakiṁ paṭisāyituṁ dātabbaṁ. Sace punapi attho hoti, punapi dātabbaṁ. </div>
</div>
</html>
