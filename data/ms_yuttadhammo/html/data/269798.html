<html>
<div class="i">7.2.2 Padumaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Padumaṅgapañha</div>
<div class="q" id="p_28Mi_1711"> <div class="divNumber">236.</div> <div class="p">
<span class="pN">1711</span>“Bhante nāgasena, ‘padumassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, padumaṁ udake jātaṁ udake saṁvaddhaṁ anupalittaṁ udakena; evameva kho, mahārāja, yoginā yogāvacarena kule gaṇe lābhe yase sakkāre sammānanāya paribhogapaccayesu ca sabbattha anupalittena bhavitabbaṁ. Idaṁ, mahārāja, padumassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1712"> <div class="p">
<span class="pN">1712</span>Puna caparaṁ, mahārāja, padumaṁ udakā accuggamma ṭhāti; evameva kho, mahārāja, yoginā yogāvacarena sabbalokaṁ abhibhavitvā accuggamma lokuttaradhamme ṭhātabbaṁ. Idaṁ, mahārāja, padumassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1713"> <div class="p">
<span class="pN">1713</span>Puna caparaṁ, mahārāja, padumaṁ appamattakenapi anilena eritaṁ calati; evameva kho, mahārāja, yoginā yogāvacarena appamattakesupi kilesesu saṁyamo karaṇīyo, bhayadassāvinā viharitabbaṁ. Idaṁ, mahārāja, padumassa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena ‘aṇumattesu vajjesu bhayadassāvī samādāya sikkhati sikkhāpadesū’”ti. </div>
</div>
<div class="CENTER" id="p_28Mi_1714">
<span class="pN">1714</span>Padumaṅgapañho dutiyo.</div>
</html>
