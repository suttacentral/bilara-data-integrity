<html>
<div class="i">2.2.2 Ānaṇyasutta</div>
<div class="h">Dutiyapaṇṇāsaka</div>
<div class="h">Pattakammavagga</div>
<div class="h">Ānaṇyasutta</div>
<div class="q" id="p_15A4_460"> <div class="divNumber">62.</div> <div class="p">
<span class="pN">460</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca—  </div>
</div>
<div class="q" id="p_15A4_461"> <div class="p">
<span class="pN">461</span>“Cattārimāni, gahapati, sukhāni adhigamanīyāni gihinā kāmabhoginā kālena kālaṁ samayena samayaṁ upādāya. Katamāni cattāri? Atthisukhaṁ, bhogasukhaṁ, ānaṇyasukhaṁ, anavajjasukhaṁ. </div>
</div>
<div class="q" id="p_15A4_462"> <div class="p">
<span class="pN">462</span>Katamañca, gahapati, atthisukhaṁ? Idha, gahapati, kulaputtassa bhogā honti uṭṭhānavīriyādhigatā bāhābalaparicitā sedāvakkhittā dhammikā dhammaladdhā. So ‘bhogā me atthi uṭṭhānavīriyādhigatā bāhābalaparicitā sedāvakkhittā dhammikā dhammaladdhā’ti adhigacchati sukhaṁ, adhigacchati somanassaṁ. Idaṁ vuccati, gahapati, atthisukhaṁ. </div>
</div>
<div class="q" id="p_15A4_463"> <div class="p">
<span class="pN">463</span>Katamañca, gahapati, bhogasukhaṁ? Idha, gahapati, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjati puññāni ca karoti. So ‘uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjāmi puññāni ca karomī’ti adhigacchati sukhaṁ, adhigacchati somanassaṁ. Idaṁ vuccati, gahapati, bhogasukhaṁ. </div>
</div>
<div class="q" id="p_15A4_464"> <div class="p">
<span class="pN">464</span>Katamañca, gahapati, ānaṇyasukhaṁ? Idha, gahapati, kulaputto na kassaci kiñci dhāreti appaṁ vā bahuṁ vā. So ‘na kassaci kiñci dhāremi appaṁ vā bahuṁ vā’ti adhigacchati sukhaṁ, adhigacchati somanassaṁ. Idaṁ vuccati, gahapati, ānaṇyasukhaṁ. </div>
</div>
<div class="q" id="p_15A4_465"> <div class="p">
<span class="pN">465</span>Katamañca, gahapati, anavajjasukhaṁ? Idha, gahapati, ariyasāvako anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti. So ‘anavajjenamhi kāyakammena samannāgato, anavajjena vacīkammena samannāgato, anavajjena manokammena samannāgato’ti adhigacchati sukhaṁ, adhigacchati somanassaṁ. Idaṁ vuccati, gahapati, anavajjasukhaṁ. Imāni kho, gahapati, cattāri sukhāni adhigamanīyāni gihinā kāmabhoginā kālena kālaṁ samayena samayaṁ upādāyāti. </div>
</div>
<div class="q" id="p_15A4_466"> <div class="p"> <table class="singleColumn"> <tr> <td> <div class="pN">466</div> <div class="G">Ānaṇyasukhaṁ ñatvāna,</div> </td> </tr> <tr> <td> <div class="G">Atho atthisukhaṁ paraṁ;</div> </td> </tr> <tr> <td> <div class="G">Bhuñjaṁ bhogasukhaṁ macco,</div> </td> </tr> <tr> <td> <div class="G">Tato paññā vipassati.</div> </td> </tr> </table> </div>
</div>
<div class="q" id="p_15A4_467"> <div class="p"> <table class="singleColumn"> <tr> <td> <div class="pN">467</div> <div class="G">Vipassamāno jānāti,</div> </td> </tr> <tr> <td> <div class="G">ubho bhoge sumedhaso;</div> </td> </tr> <tr> <td> <div class="G">Anavajjasukhassetaṁ,</div> </td> </tr> <tr> <td> <div class="G">kalaṁ nāgghati soḷasin”ti.</div> </td> </tr> </table> </div>
</div>
<div class="CENTER" id="p_15A4_468">
<span class="pN">468</span>Dutiyaṁ.</div>
</html>
