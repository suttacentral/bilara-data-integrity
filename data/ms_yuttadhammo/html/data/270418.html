<html>
<div class="i">1.3.5.1 Vatthuttamadāyikāvimānavatthu</div>
<div class="h">Itthivimāna</div>
<div class="h">Pāricchattakavagga</div>
<div class="h">Guttilavimānavatthu</div>
<div class="h">Vatthuttamadāyikāvimānavatthu</div>
<div class="q" id="p_19Vv_353"> <div class="divNumber">327.</div> <div class="p"> <table class="singleColumn"> <tr> <td> <div class="pN">353</div> <div class="G">“Sattatantiṁ sumadhuraṁ,</div> </td> </tr> <tr> <td> <div class="G">Rāmaṇeyyaṁ avācayiṁ;</div> </td> </tr> <tr> <td> <div class="G">So maṁ raṅgamhi avheti,</div> </td> </tr> <tr> <td> <div class="G">‘Saraṇaṁ me hohi kosiyā’”ti.</div> </td> </tr> </table> </div>
</div>
<div class="q" id="p_19Vv_354"> <div class="divNumber">328.</div> <div class="p"> <table class="singleColumn"> <tr> <td> <div class="pN">354</div> <div class="G">“Ahaṁ te saraṇaṁ homi,</div> </td> </tr> <tr> <td> <div class="G">Ahamācariyapūjako;</div> </td> </tr> <tr> <td> <div class="G">Na taṁ jayissati sisso,</div> </td> </tr> <tr> <td> <div class="G">Sissamācariya jessasī”ti.</div> </td> </tr> </table> </div>
</div>
<div class="q" id="p_19Vv_355"> <div class="divNumber">329.</div> <div class="p"> <table class="singleColumn"> <tr> <td> <div class="pN">355</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṁ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Vv_356"> <div class="divNumber">330.</div> <div class="p"> <table class="singleColumn"> <tr> <td> <div class="pN">356</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_357"> <div class="divNumber">331.</div> <div class="p"> <table class="singleColumn"> <tr> <td> <div class="pN">357</div> <div class="G">Pucchāmi taṁ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_358"> <div class="divNumber">332.</div> <div class="p"> <table class="singleColumn"> <tr> <td> <div class="pN">358</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṁ puṭṭhā viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_359"> <div class="divNumber">333.</div> <div class="p"> <table class="singleColumn"> <tr> <td> <div class="pN">359</div> <div class="G">“Vatthuttamadāyikā nārī,</div> </td> </tr> <tr> <td> <div class="G">Pavarā hoti naresu nārīsu;</div> </td> </tr> <tr> <td> <div class="G">Evaṁ piyarūpadāyikā manāpaṁ,</div> </td> </tr> <tr> <td> <div class="G">Dibbaṁ sā labhate upecca ṭhānaṁ.</div> </td> </tr> </table> </div>
</div>
<div class="q" id="p_19Vv_360"> <div class="divNumber">334.</div> <div class="p"> <table class="singleColumn"> <tr> <td> <div class="pN">360</div> <div class="G">Tassā me passa vimānaṁ,</div> </td> </tr> <tr> <td> <div class="G">Accharā kāmavaṇṇinīhamasmi;</div> </td> </tr> <tr> <td> <div class="G">Accharāsahassassāhaṁ,</div> </td> </tr> <tr> <td> <div class="G">Pavarā passa puññānaṁ vipākaṁ.</div> </td> </tr> </table> </div>
</div>
<div class="q" id="p_19Vv_361"> <div class="divNumber">335.</div> <div class="p"> <table class="singleColumn"> <tr> <td> <div class="pN">361</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_362"> <div class="divNumber">336.</div> <div class="p"> <table class="singleColumn"> <tr> <td> <div class="pN">362</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūtā yamakāsi puññaṁ;</div> </td> </tr> <tr> <td> <div class="G">Tenamhi evaṁ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_363"> <div class="p">
<span class="pN">363</span>(Anantaraṁ caturavimānaṁ yathā vatthadāyikāvimānaṁ tathā vitthāretabbaṁ.) </div>
</div>
</html>
