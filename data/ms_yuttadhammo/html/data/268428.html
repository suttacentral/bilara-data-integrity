<html>
<div class="i">3.1.4 Dutiyavedanāsutta</div>
<div class="h">Tikanipāta</div>
<div class="h">Paṭhamavagga</div>
<div class="h">Dutiyavedanāsutta</div>
<div class="q" id="p_18It_344"> <div class="divNumber">53.</div> <div class="p">
<span class="pN">344</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_345"> <div class="p">
<span class="pN">345</span>“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhā, bhikkhave, vedanā dukkhato daṭṭhabbā; dukkhā vedanā sallato daṭṭhabbā; adukkhamasukhā vedanā aniccato daṭṭhabbā. Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti; ayaṁ vuccati, bhikkhave, ‘bhikkhu ariyo sammaddaso acchecchi, taṇhaṁ, vivattayi saṁyojanaṁ, sammā mānābhisamayā antamakāsi dukkhassā’”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_346"> <div class="p"> <table class="singleColumn"> <tr> <td> <div class="pN">346</div> <div class="G">“Yo sukhaṁ dukkhato adda,</div> </td> </tr> <tr> <td> <div class="G">Dukkhamaddakkhi sallato;</div> </td> </tr> <tr> <td> <div class="G">Adukkhamasukhaṁ santaṁ,</div> </td> </tr> <tr> <td> <div class="G">Adakkhi naṁ aniccato.</div> </td> </tr> </table> </div>
</div>
<div class="q" id="p_18It_347"> <div class="p"> <table class="singleColumn"> <tr> <td> <div class="pN">347</div> <div class="G">Sa ve sammaddaso bhikkhu,</div> </td> </tr> <tr> <td> <div class="G">yato tattha vimuccati;</div> </td> </tr> <tr> <td> <div class="G">Abhiññāvosito santo,</div> </td> </tr> <tr> <td> <div class="G">sa ve yogātigo munī”ti.</div> </td> </tr> </table> </div>
</div>
<div class="q" id="p_18It_348"> <div class="p">
<span class="pN">348</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_349">
<span class="pN">349</span>Catutthaṁ.</div>
</html>
