<html>
<div class="i">6.15 Sunidhavassakāravatthu</div>
<div class="h">Bhesajjakkhandhaka</div>
<div class="h">Sunidhavassakāravatthu</div>
<div class="q" id="p_3V_1297"> <div class="divNumber">286.</div> <div class="p">
<span class="pN">1297</span>Tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya. Addasā kho bhagavā rattiyā paccūsasamayaṁ paccuṭṭhāya dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo. Yasmiṁ padese mahesakkhā devatā vatthūni pariggaṇhanti, mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ. Yasmiṁ padese majjhimā devatā vatthūni pariggaṇhanti, majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ. Yasmiṁ padese nīcā devatā vatthūni pariggaṇhanti, nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ. </div>
</div>
<div class="q" id="p_3V_1298"> <div class="p">
<span class="pN">1298</span>Atha kho bhagavā āyasmantaṁ ānandaṁ āmantesi—  “ke nu kho te, ānanda, pāṭaligāme nagaraṁ māpentī”ti? “Sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā”ti. “Seyyathāpi, ānanda, devehi tāvatiṁsehi saddhiṁ mantetvā; evameva kho, ānanda, sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya. Idhāhaṁ, ānanda, rattiyā paccūsasamayaṁ paccuṭṭhāya addasaṁ dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo. Yasmiṁ padese mahesakkhā devatā vatthūni pariggaṇhanti, mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ. Yasmiṁ padese majjhimā devatā vatthūni pariggaṇhanti, majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ. Yasmiṁ padese nīcā devatā vatthūni pariggaṇhanti, nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ. Yāvatā, ānanda, ariyaṁ āyatanaṁ, yāvatā vaṇippatho, idaṁ agganagaraṁ bhavissati pāṭaliputtaṁ puṭabhedanaṁ. Pāṭaliputtassa kho, ānanda, tayo antarāyā bhavissanti—  aggito vā udakato vā abbhantarato vā mithubhedā”ti. </div>
</div>
<div class="q" id="p_3V_1299"> <div class="p">
<span class="pN">1299</span>Atha kho sunidhavassakārā magadhamahāmattā yena bhagavā tenupasaṅkamiṁsu, upasaṅkamitvā bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu. Ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ—  “adhivāsetu no bhavaṁ gotamo ajjatanāya bhattaṁ saddhiṁ bhikkhusaṁghenā”ti. Adhivāsesi bhagavā tuṇhībhāvena. Atha kho sunidhavassakārā magadhamahāmattā bhagavato adhivāsanaṁ viditvā pakkamiṁsu. Atha kho sunidhavassakārā magadhamahāmattā paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesuṁ—  “kālo, bho gotama, niṭṭhitaṁ bhattan”ti. Atha kho bhagavā pubbaṇhasamayaṁ nivāsetvā pattacīvaramādāya yena sunidhavassakārānaṁ magadhamahāmattānaṁ parivesanā tenupasaṅkami; upasaṅkamitvā paññatte āsane nisīdi saddhiṁ bhikkhusaṁghena. Atha kho sunidhavassakārā magadhamahāmattā buddhappamukhaṁ bhikkhusaṁghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdiṁsu. Ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi—  </div>
</div>
<div class="q" id="p_3V_1300"> <div class="p"> <table class="singleColumn"> <tr> <td> <div class="pN">1300</div> <div class="G">“Yasmiṁ padese kappeti,</div> </td> </tr> <tr> <td> <div class="G">vāsaṁ paṇḍitajātiyo;</div> </td> </tr> <tr> <td> <div class="G">Sīlavantettha bhojetvā,</div> </td> </tr> <tr> <td> <div class="G">saññate brahmacārayo.</div> </td> </tr> </table> </div>
</div>
<div class="q" id="p_3V_1301"> <div class="p"> <table class="singleColumn"> <tr> <td> <div class="pN">1301</div> <div class="G">Yā tattha devatā āsuṁ,</div> </td> </tr> <tr> <td> <div class="G">tāsaṁ dakkhiṇamādise;</div> </td> </tr> <tr> <td> <div class="G">Tā pūjitā pūjayanti,</div> </td> </tr> <tr> <td> <div class="G">mānitā mānayanti naṁ.</div> </td> </tr> </table> </div>
</div>
<div class="q" id="p_3V_1302"> <div class="p"> <table class="singleColumn"> <tr> <td> <div class="pN">1302</div> <div class="G">Tato naṁ anukampanti,</div> </td> </tr> <tr> <td> <div class="G">mātā puttaṁva orasaṁ;</div> </td> </tr> <tr> <td> <div class="G">Devatānukampito poso,</div> </td> </tr> <tr> <td> <div class="G">sadā bhadrāni passatī”ti.</div> </td> </tr> </table> </div>
</div>
<div class="q" id="p_3V_1303"> <div class="p">
<span class="pN">1303</span>Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi. </div>
</div>
<div class="q" id="p_3V_1304"> <div class="p">
<span class="pN">1304</span>Tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti—  “yenajja samaṇo gotamo dvārena nikkhamissati, taṁ gotamadvāraṁ nāma bhavissati; yena titthena gaṅgaṁ nadiṁ uttarissati, taṁ gotamatitthaṁ nāma bhavissatī”ti. </div>
</div>
<div class="q" id="p_3V_1305"> <div class="p">
<span class="pN">1305</span>Atha kho bhagavā yena dvārena nikkhami, taṁ gotamadvāraṁ nāma ahosi. Atha kho bhagavā yena gaṅgā nadī tenupasaṅkami. Tena kho pana samayena gaṅgā nadī pūrā hoti samatittikā kākapeyyā. Manussā aññe nāvaṁ pariyesanti, aññe uḷumpaṁ pariyesanti, aññe kullaṁ bandhanti orā pāraṁ gantukāmā. </div>
</div>
<div class="q" id="p_3V_1306"> <div class="p">
<span class="pN">1306</span>Addasā kho bhagavā te manusse aññe nāvaṁ pariyesante, aññe uḷumpaṁ pariyesante, aññe kullaṁ bandhante orā pāraṁ gantukāme, disvāna seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva kho—  gaṅgāya nadiyā orimatīre antarahito pārimatīre paccuṭṭhāsi saddhiṁ bhikkhusaṁghena. </div>
</div>
<div class="q" id="p_3V_1307"> <div class="p">
<span class="pN">1307</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_3V_1308"> <div class="p"> <table class="singleColumn"> <tr> <td> <div class="pN">1308</div> <div class="G">“Ye taranti aṇṇavaṁ saraṁ,</div> </td> </tr> <tr> <td> <div class="G">Setuṁ katvāna visajja pallalāni;</div> </td> </tr> <tr> <td> <div class="G">Kullañhi jano bandhati,</div> </td> </tr> <tr> <td> <div class="G">Tiṇṇā medhāvino janā”ti.</div> </td> </tr> </table> </div>
</div>
</html>
