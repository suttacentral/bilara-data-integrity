<html>
<div class="i">17.2.2 Dukaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Dukaniddesa</div>
<div class="q" id="p_30Vbh_2679"> <div class="divNumber">891.</div> <div class="p">
<span class="pN">2679</span>Tattha katamo kodho? Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa—  ayaṁ vuccati “kodho”. </div>
</div>
<div class="q" id="p_30Vbh_2680"> <div class="p">
<span class="pN">2680</span>Tattha katamo upanāho? Pubbakālaṁ kodho, aparakālaṁ upanāho. Yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa—  ayaṁ vuccati “upanāho”. (1) </div>
</div>
<div class="q" id="p_30Vbh_2681"> <div class="divNumber">892.</div> <div class="p">
<span class="pN">2681</span>Tattha katamo makkho? Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—  ayaṁ vuccati “makkho”. </div>
</div>
<div class="q" id="p_30Vbh_2682"> <div class="p">
<span class="pN">2682</span>Tattha katamo paḷāso? Yo paḷāso paḷāsāyanā paḷāsāhāro vivādaṭṭhānaṁ yugaggāho appaṭinissaggo—  ayaṁ vuccati “paḷāso”. (2) </div>
</div>
<div class="q" id="p_30Vbh_2683"> <div class="divNumber">893.</div> <div class="p">
<span class="pN">2683</span>Tattha katamā issā? Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ—  ayaṁ vuccati “issā”. </div>
</div>
<div class="q" id="p_30Vbh_2684"> <div class="p">
<span class="pN">2684</span>Tattha katamaṁ macchariyaṁ? Pañca macchariyāni—  āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—  idaṁ vuccati “macchariyaṁ”. (3) </div>
</div>
<div class="q" id="p_30Vbh_2685"> <div class="divNumber">894.</div> <div class="p">
<span class="pN">2685</span>Tattha katamā māyā? Idhekacco kāyena duccaritaṁ caritvā, vācāya duccaritaṁ caritvā, manasā duccaritaṁ caritvā tassa paṭicchādanahetuṁ pāpikaṁ icchaṁ paṇidahati. “Mā maṁ jaññā”ti icchati. “Mā maṁ jaññā”ti saṅkappeti. “Mā maṁ jaññā”ti vācaṁ bhāsati. “Mā maṁ jaññā”ti kāyena parakkamati. Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā—  ayaṁ vuccati “māyā”. </div>
</div>
<div class="q" id="p_30Vbh_2686"> <div class="p">
<span class="pN">2686</span>Tattha katamaṁ sāṭheyyaṁ? Idhekacco saṭho hoti parisaṭho. Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ—  idaṁ vuccati “sāṭheyyaṁ”. (4) </div>
</div>
<div class="q" id="p_30Vbh_2687"> <div class="divNumber">895.</div> <div class="p">
<span class="pN">2687</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_2688"> <div class="p">
<span class="pN">2688</span>Tattha katamā bhavataṇhā? Yo bhavesu bhavacchando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosānaṁ—  ayaṁ vuccati “bhavataṇhā”. (5) </div>
</div>
<div class="q" id="p_30Vbh_2689"> <div class="divNumber">896.</div> <div class="p">
<span class="pN">2689</span>Tattha katamā bhavadiṭṭhi? “Bhavissati attā ca loko cā”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “bhavadiṭṭhi”. </div>
</div>
<div class="q" id="p_30Vbh_2690"> <div class="p">
<span class="pN">2690</span>Tattha katamā vibhavadiṭṭhi? “Na bhavissati attā ca loko cā”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “vibhavadiṭṭhi”. (6) </div>
</div>
<div class="q" id="p_30Vbh_2691"> <div class="divNumber">897.</div> <div class="p">
<span class="pN">2691</span>Tattha katamā sassatadiṭṭhi? “Sassato attā ca loko cā”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “sassatadiṭṭhi”. </div>
</div>
<div class="q" id="p_30Vbh_2692"> <div class="p">
<span class="pN">2692</span>Tattha katamā ucchedadiṭṭhi? “Ucchijjissati attā ca loko cā”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “ucchedadiṭṭhi”. (7) </div>
</div>
<div class="q" id="p_30Vbh_2693"> <div class="divNumber">898.</div> <div class="p">
<span class="pN">2693</span>Tattha katamā antavādiṭṭhi? “Antavā attā ca loko cā”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “antavādiṭṭhi”. </div>
</div>
<div class="q" id="p_30Vbh_2694"> <div class="p">
<span class="pN">2694</span>Tattha katamā anantavādiṭṭhi? “Anantavā attā ca loko cā”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “anantavādiṭṭhi”. (8) </div>
</div>
<div class="q" id="p_30Vbh_2695"> <div class="divNumber">899.</div> <div class="p">
<span class="pN">2695</span>Tattha katamā pubbantānudiṭṭhi? Pubbantaṁ ārabbha yā uppajjati diṭṭhi diṭṭhigataṁ…pe…  vipariyāsaggāho—  ayaṁ vuccati “pubbantānudiṭṭhi”. </div>
</div>
<div class="q" id="p_30Vbh_2696"> <div class="p">
<span class="pN">2696</span>Tattha katamā aparantānudiṭṭhi? Aparantaṁ ārabbha yā uppajjati diṭṭhi diṭṭhigataṁ…pe…  vipariyāsaggāho—  ayaṁ vuccati “aparantānudiṭṭhi”. (9) </div>
</div>
<div class="q" id="p_30Vbh_2697"> <div class="divNumber">900.</div> <div class="p">
<span class="pN">2697</span>Tattha katamaṁ ahirikaṁ? Yaṁ na hirīyati hiriyitabbena, na hirīyati pāpakānaṁ akusalānaṁ dhammānaṁ samāpattiyā—  idaṁ vuccati “ahirikaṁ”. </div>
</div>
<div class="q" id="p_30Vbh_2698"> <div class="p">
<span class="pN">2698</span>Tattha katamaṁ anottappaṁ? Yaṁ na ottappati ottappitabbena na ottappati pāpakānaṁ akusalānaṁ dhammānaṁ samāpattiyā—  idaṁ vuccati “anottappaṁ”. (10) </div>
</div>
<div class="q" id="p_30Vbh_2699"> <div class="divNumber">901.</div> <div class="p">
<span class="pN">2699</span>Tattha katamā dovacassatā? Sahadhammike vuccamāne dovacassāyaṁ dovacassiyaṁ dovacassatā vippaṭikulaggāhitā vipaccanīkasātatā anādariyaṁ anādaratā agāravatā appatissavatā—  ayaṁ vuccati “dovacassatā”. </div>
</div>
<div class="q" id="p_30Vbh_2700"> <div class="p">
<span class="pN">2700</span>Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā—  ayaṁ vuccati “pāpamittatā”. (11) </div>
</div>
<div class="q" id="p_30Vbh_2701"> <div class="divNumber">902.</div> <div class="p">
<span class="pN">2701</span>Tattha katamo anajjavo? Yo anajjavo anajjavatā jimhatā vaṅkatā kuṭilatā—  ayaṁ vuccati “anajjavo”. </div>
</div>
<div class="q" id="p_30Vbh_2702"> <div class="p">
<span class="pN">2702</span>Tattha katamo amaddavo? Yā amudutā amaddavatā kakkhaḷiyaṁ phārusiyaṁ kakkhaḷatā kaṭhinatā ujucittatā amudutā—  ayaṁ vuccati “amaddavo”. (12) </div>
</div>
<div class="q" id="p_30Vbh_2703"> <div class="divNumber">903.</div> <div class="p">
<span class="pN">2703</span>Tattha katamā akkhanti? Yā akkhanti akkhamanatā anadhivāsanatā caṇḍikkaṁ asuropo anattamanatā cittassa—  ayaṁ vuccati “akkhanti”. </div>
</div>
<div class="q" id="p_30Vbh_2704"> <div class="p">
<span class="pN">2704</span>Tattha katamaṁ asoraccaṁ? Kāyiko vītikkamo vācasiko vītikkamo kāyikavācasiko vītikkamo—  idaṁ vuccati “asoraccaṁ”. Sabbampi dussīlyaṁ asoraccaṁ. (13) </div>
</div>
<div class="q" id="p_30Vbh_2705"> <div class="divNumber">904.</div> <div class="p">
<span class="pN">2705</span>Tattha katamaṁ asākhalyaṁ? Yā sā vācā kaṇḍakā kakkasā parakaṭukā parābhisajjanī kodhasāmantā asamādhisaṁvattanikā tathārūpiṁ vācaṁ bhāsitā hoti. Yā tattha asaṇhavācatā asakhilavācatā pharusavācatā—  idaṁ vuccati “asākhalyaṁ”. </div>
</div>
<div class="q" id="p_30Vbh_2706"> <div class="p">
<span class="pN">2706</span>Tattha katamo appaṭisanthāro? Dve paṭisanthārā—  āmisapaṭisanthāro ca dhammapaṭisanthāro ca. Idhekacco appaṭisanthārako hoti āmisapaṭisanthārena vā dhammapaṭisanthārena vā—  ayaṁ vuccati “appaṭisanthāro”. (14) </div>
</div>
<div class="q" id="p_30Vbh_2707"> <div class="divNumber">905.</div> <div class="p">
<span class="pN">2707</span>Tattha katamā indriyesu aguttadvāratā? Idhekacco cakkhunā rūpaṁ disvā nimittaggāhī hoti anubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. Sotena saddaṁ sutvā…pe…  ghānena gandhaṁ ghāyitvā…pe…  jivhāya rasaṁ sāyitvā…pe…  kāyena phoṭṭhabbaṁ phusitvā…pe…  manasā dhammaṁ viññāya nimittaggāhī hoti anubyañjanaggāhī. Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye na saṁvaraṁ āpajjati. Yā imesaṁ channaṁ indriyānaṁ agutti agopanā anārakkho asaṁvaro—  ayaṁ vuccati “indriyesu aguttadvāratā”. </div>
</div>
<div class="q" id="p_30Vbh_2708"> <div class="p">
<span class="pN">2708</span>Tattha katamā bhojane amattaññutā? Idhekacco appaṭisaṅkhā ayoniso āhāraṁ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane—  ayaṁ vuccati “bhojane amattaññutā”. (15) </div>
</div>
<div class="q" id="p_30Vbh_2709"> <div class="divNumber">906.</div> <div class="p">
<span class="pN">2709</span>Tattha katamaṁ muṭṭhassaccaṁ? Yā assati ananussati appaṭissati assati assaraṇatā adhāraṇatā pilāpanatā sammussanatā—  idaṁ vuccati “muṭṭhassaccaṁ”. </div>
</div>
<div class="q" id="p_30Vbh_2710"> <div class="p">
<span class="pN">2710</span>Tattha katamaṁ asampajaññaṁ? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  idaṁ vuccati “asampajaññaṁ”. (16) </div>
</div>
<div class="q" id="p_30Vbh_2711"> <div class="divNumber">907.</div> <div class="p">
<span class="pN">2711</span>Tattha katamā sīlavipatti? Yo kāyiko vītikkamo vācasiko vītikkamo kāyikavācasiko vītikkamo—  ayaṁ vuccati “sīlavipatti”. Sabbampi dussīlyaṁ sīlavipatti. </div>
</div>
<div class="q" id="p_30Vbh_2712"> <div class="p">
<span class="pN">2712</span>Tattha katamā diṭṭhivipatti? “Natthi dinnaṁ, natthi yiṭṭhaṁ…pe…  ye imañca lokaṁ parañca lokaṁ sayaṁ abhiññā sacchikatvā pavedentī”ti—  yā evarūpā diṭṭhi diṭṭhigataṁ…pe…  vipariyāsaggāho—  ayaṁ vuccati “diṭṭhivipatti”. Sabbāpi micchādiṭṭhi diṭṭhivipatti. (17) </div>
</div>
<div class="q" id="p_30Vbh_2713"> <div class="divNumber">908.</div> <div class="p">
<span class="pN">2713</span>Tattha katamaṁ ajjhattasaṁyojanaṁ? Pañcorambhāgiyāni saṁyojanāni—  ajjhattasaṁyojanaṁ. Pañcuddhambhāgiyāni saṁyojanāni—  bahiddhāsaṁyojanaṁ. (18) </div>
</div>
<div class="CENTER" id="p_30Vbh_2714">
<span class="pN">2714</span>Dukaṁ.</div>
</html>
