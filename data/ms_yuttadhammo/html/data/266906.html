<html>
<div class="i">2.2 Āmagandhasutta</div>
<div class="h">Cūḷavagga</div>
<div class="h">Āmagandhasutta</div>
<div class="q" id="p_18Sn_279"> <div class="divNumber">242.</div> <div class="p"> <table class="singleColumn"> <tr> <td> <div class="pN">279</div> <div class="G">“Sāmākaciṅgūlakacīnakāni ca,</div> </td> </tr> <tr> <td> <div class="G">Pattapphalaṁ mūlaphalaṁ gavipphalaṁ;</div> </td> </tr> <tr> <td> <div class="G">Dhammena laddhaṁ satamasnamānā,</div> </td> </tr> <tr> <td> <div class="G">Na kāmakāmā alikaṁ bhaṇanti. (1)</div> </td> </tr> </table> </div>
</div>
<div class="q" id="p_18Sn_280"> <div class="divNumber">243.</div> <div class="p"> <table class="singleColumn"> <tr> <td> <div class="pN">280</div> <div class="G">Yadasnamāno sukataṁ suniṭṭhitaṁ,</div> </td> </tr> <tr> <td> <div class="G">Parehi dinnaṁ payataṁ paṇītaṁ;</div> </td> </tr> <tr> <td> <div class="G">Sālīnamannaṁ paribhuñjamāno,</div> </td> </tr> <tr> <td> <div class="G">So bhuñjasī kassapa āmagandhaṁ. (2)</div> </td> </tr> </table> </div>
</div>
<div class="q" id="p_18Sn_281"> <div class="divNumber">244.</div> <div class="p"> <table class="singleColumn"> <tr> <td> <div class="pN">281</div> <div class="G">Na āmagandho mama kappatīti,</div> </td> </tr> <tr> <td> <div class="G">Icceva tvaṁ bhāsasi brahmabandhu;</div> </td> </tr> <tr> <td> <div class="G">Sālīnamannaṁ paribhuñjamāno,</div> </td> </tr> <tr> <td> <div class="G">Sakuntamaṁsehi susaṅkhatehi;</div> </td> </tr> <tr> <td> <div class="G">Pucchāmi taṁ kassapa etamatthaṁ,</div> </td> </tr> <tr> <td> <div class="G">Kathaṁpakāro tava āmagandho”. (3)</div> </td> </tr> </table> </div>
</div>
<div class="q" id="p_18Sn_282"> <div class="divNumber">245.</div> <div class="p"> <table class="singleColumn"> <tr> <td> <div class="pN">282</div> <div class="G">“Pāṇātipāto vadhachedabandhanaṁ,</div> </td> </tr> <tr> <td> <div class="G">Theyyaṁ musāvādo nikativañcanāni ca;</div> </td> </tr> <tr> <td> <div class="G">Ajjhenakuttaṁ paradārasevanā,</div> </td> </tr> <tr> <td> <div class="G">Esāmagandho na hi maṁsabhojanaṁ. (4)</div> </td> </tr> </table> </div>
</div>
<div class="q" id="p_18Sn_283"> <div class="divNumber">246.</div> <div class="p"> <table class="singleColumn"> <tr> <td> <div class="pN">283</div> <div class="G">Ye idha kāmesu asaññatā janā,</div> </td> </tr> <tr> <td> <div class="G">Rasesu giddhā asucibhāvamassitā;</div> </td> </tr> <tr> <td> <div class="G">Natthikadiṭṭhī visamā durannayā,</div> </td> </tr> <tr> <td> <div class="G">Esāmagandho na hi maṁsabhojanaṁ. (5)</div> </td> </tr> </table> </div>
</div>
<div class="q" id="p_18Sn_284"> <div class="divNumber">247.</div> <div class="p"> <table class="singleColumn"> <tr> <td> <div class="pN">284</div> <div class="G">Ye lūkhasā dāruṇā piṭṭhimaṁsikā,</div> </td> </tr> <tr> <td> <div class="G">Mittadduno nikkaruṇātimānino;</div> </td> </tr> <tr> <td> <div class="G">Adānasīlā na ca denti kassaci,</div> </td> </tr> <tr> <td> <div class="G">Esāmagandho na hi maṁsabhojanaṁ. (6)</div> </td> </tr> </table> </div>
</div>
<div class="q" id="p_18Sn_285"> <div class="divNumber">248.</div> <div class="p"> <table class="singleColumn"> <tr> <td> <div class="pN">285</div> <div class="G">Kodho mado thambho paccupaṭṭhāpanā,</div> </td> </tr> <tr> <td> <div class="G">Māyā usūyā bhassasamussayo ca;</div> </td> </tr> <tr> <td> <div class="G">Mānātimāno ca asabbhi santhavo,</div> </td> </tr> <tr> <td> <div class="G">Esāmagandho na hi maṁsabhojanaṁ. (7)</div> </td> </tr> </table> </div>
</div>
<div class="q" id="p_18Sn_286"> <div class="divNumber">249.</div> <div class="p"> <table class="singleColumn"> <tr> <td> <div class="pN">286</div> <div class="G">Ye pāpasīlā iṇaghātasūcakā,</div> </td> </tr> <tr> <td> <div class="G">Vohārakūṭā idha pāṭirūpikā;</div> </td> </tr> <tr> <td> <div class="G">Narādhamā yedha karonti kibbisaṁ,</div> </td> </tr> <tr> <td> <div class="G">Esāmagandho na hi maṁsabhojanaṁ. (8)</div> </td> </tr> </table> </div>
</div>
<div class="q" id="p_18Sn_287"> <div class="divNumber">250.</div> <div class="p"> <table class="singleColumn"> <tr> <td> <div class="pN">287</div> <div class="G">Ye idha pāṇesu asaññatā janā,</div> </td> </tr> <tr> <td> <div class="G">Paresamādāya vihesamuyyutā;</div> </td> </tr> <tr> <td> <div class="G">Dussīlaluddā pharusā anādarā,</div> </td> </tr> <tr> <td> <div class="G">Esāmagandho na hi maṁsabhojanaṁ. (9)</div> </td> </tr> </table> </div>
</div>
<div class="q" id="p_18Sn_288"> <div class="divNumber">251.</div> <div class="p"> <table class="singleColumn"> <tr> <td> <div class="pN">288</div> <div class="G">Etesu giddhā viruddhātipātino,</div> </td> </tr> <tr> <td> <div class="G">Niccuyyutā pecca tamaṁ vajanti ye;</div> </td> </tr> <tr> <td> <div class="G">Patanti sattā nirayaṁ avaṁsirā,</div> </td> </tr> <tr> <td> <div class="G">Esāmagandho na hi maṁsabhojanaṁ. (10)</div> </td> </tr> </table> </div>
</div>
<div class="q" id="p_18Sn_289"> <div class="divNumber">252.</div> <div class="p"> <table class="singleColumn"> <tr> <td> <div class="pN">289</div> <div class="G">Na macchamaṁsānamanāsakattaṁ,</div> </td> </tr> <tr> <td> <div class="G">Na naggiyaṁ na muṇḍiyaṁ jaṭājallaṁ;</div> </td> </tr> <tr> <td> <div class="G">Kharājināni nāggihuttassupasevanā,</div> </td> </tr> <tr> <td> <div class="G">Ye vāpi loke amarā bahū tapā;</div> </td> </tr> <tr> <td> <div class="G">Mantāhutī yaññamutūpasevanā,</div> </td> </tr> <tr> <td> <div class="G">Sodhenti maccaṁ avitiṇṇakaṅkhaṁ. (11)</div> </td> </tr> </table> </div>
</div>
<div class="q" id="p_18Sn_290"> <div class="divNumber">253.</div> <div class="p"> <table class="singleColumn"> <tr> <td> <div class="pN">290</div> <div class="G">Sotesu gutto viditindriyo care,</div> </td> </tr> <tr> <td> <div class="G">Dhamme ṭhito ajjavamaddave rato;</div> </td> </tr> <tr> <td> <div class="G">Saṅgātigo sabbadukkhappahīno,</div> </td> </tr> <tr> <td> <div class="G">Na lippati diṭṭhasutesu dhīro”. (12)</div> </td> </tr> </table> </div>
</div>
<div class="q" id="p_18Sn_291"> <div class="divNumber">254.</div> <div class="p"> <table class="singleColumn"> <tr> <td> <div class="pN">291</div> <div class="G">Iccetamatthaṁ bhagavā punappunaṁ,</div> </td> </tr> <tr> <td> <div class="G">Akkhāsi naṁ vedayi mantapāragū;</div> </td> </tr> <tr> <td> <div class="G">Citrāhi gāthāhi munī pakāsayi,</div> </td> </tr> <tr> <td> <div class="G">Nirāmagandho asito durannayo. (13)</div> </td> </tr> </table> </div>
</div>
<div class="q" id="p_18Sn_292"> <div class="divNumber">255.</div> <div class="p"> <table class="singleColumn"> <tr> <td> <div class="pN">292</div> <div class="G">Sutvāna buddhassa subhāsitaṁ padaṁ,</div> </td> </tr> <tr> <td> <div class="G">Nirāmagandhaṁ sabbadukkhappanūdanaṁ;</div> </td> </tr> <tr> <td> <div class="G">Nīcamano vandi tathāgatassa,</div> </td> </tr> <tr> <td> <div class="G">Tattheva pabbajjamarocayitthāti. (14)</div> </td> </tr> </table> </div>
</div>
<div class="CENTER" id="p_18Sn_293">
<span class="pN">293</span>Āmagandhasuttaṁ dutiyaṁ.</div>
</html>
