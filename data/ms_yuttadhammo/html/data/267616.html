<html>
<div class="i">49.2 Buddhasaññakattheraapadāna</div>
<div class="h">Paṁsukūlavagga</div>
<div class="h">Buddhasaññakattheraapadāna</div>
<div class="q" id="p_20Ap1_6195"> <div class="divNumber">9.</div> <div class="p"> <table class="singleColumn"> <tr> <td> <div class="pN">6195</div> <div class="G">“Ajjhāyako mantadharo,</div> </td> </tr> <tr> <td> <div class="G">tiṇṇaṁ vedāna pāragū;</div> </td> </tr> <tr> <td> <div class="G">Lakkhaṇe itihāse ca,</div> </td> </tr> <tr> <td> <div class="G">sanighaṇḍusakeṭubhe.</div> </td> </tr> </table> </div>
</div>
<div class="q" id="p_20Ap1_6196"> <div class="divNumber">10.</div> <div class="p"> <table class="singleColumn"> <tr> <td> <div class="pN">6196</div> <div class="G">Nadīsotapaṭibhāgā,</div> </td> </tr> <tr> <td> <div class="G">sissā āyanti me tadā;</div> </td> </tr> <tr> <td> <div class="G">Tesāhaṁ mante vācemi,</div> </td> </tr> <tr> <td> <div class="G">rattindivamatandito.</div> </td> </tr> </table> </div>
</div>
<div class="q" id="p_20Ap1_6197"> <div class="divNumber">11.</div> <div class="p"> <table class="singleColumn"> <tr> <td> <div class="pN">6197</div> <div class="G">Siddhattho nāma sambuddho,</div> </td> </tr> <tr> <td> <div class="G">loke uppajji tāvade;</div> </td> </tr> <tr> <td> <div class="G">Tamandhakāraṁ nāsetvā,</div> </td> </tr> <tr> <td> <div class="G">ñāṇālokaṁ pavattayi.</div> </td> </tr> </table> </div>
</div>
<div class="q" id="p_20Ap1_6198"> <div class="divNumber">12.</div> <div class="p"> <table class="singleColumn"> <tr> <td> <div class="pN">6198</div> <div class="G">Mama aññataro sisso,</div> </td> </tr> <tr> <td> <div class="G">sissānaṁ so kathesi me;</div> </td> </tr> <tr> <td> <div class="G">Sutvāna te etamatthaṁ,</div> </td> </tr> <tr> <td> <div class="G">ārocesuṁ mamaṁ tadā.</div> </td> </tr> </table> </div>
</div>
<div class="q" id="p_20Ap1_6199"> <div class="divNumber">13.</div> <div class="p"> <table class="singleColumn"> <tr> <td> <div class="pN">6199</div> <div class="G">‘Buddho loke samuppanno,</div> </td> </tr> <tr> <td> <div class="G">sabbaññū lokanāyako;</div> </td> </tr> <tr> <td> <div class="G">Tassānuvattati jano,</div> </td> </tr> <tr> <td> <div class="G">lābho amhaṁ na vijjati.</div> </td> </tr> </table> </div>
</div>
<div class="q" id="p_20Ap1_6200"> <div class="divNumber">14.</div> <div class="p"> <table class="singleColumn"> <tr> <td> <div class="pN">6200</div> <div class="G">Adhiccuppattikā buddhā,</div> </td> </tr> <tr> <td> <div class="G">cakkhumanto mahāyasā;</div> </td> </tr> <tr> <td> <div class="G">Yannūnāhaṁ buddhaseṭṭhaṁ,</div> </td> </tr> <tr> <td> <div class="G">passeyyaṁ lokanāyakaṁ’.</div> </td> </tr> </table> </div>
</div>
<div class="q" id="p_20Ap1_6201"> <div class="divNumber">15.</div> <div class="p"> <table class="singleColumn"> <tr> <td> <div class="pN">6201</div> <div class="G">Ajinaṁ me gahetvāna,</div> </td> </tr> <tr> <td> <div class="G">vākacīraṁ kamaṇḍaluṁ;</div> </td> </tr> <tr> <td> <div class="G">Assamā abhinikkhamma,</div> </td> </tr> <tr> <td> <div class="G">sisse āmantayiṁ ahaṁ.</div> </td> </tr> </table> </div>
</div>
<div class="q" id="p_20Ap1_6202"> <div class="divNumber">16.</div> <div class="p"> <table class="singleColumn"> <tr> <td> <div class="pN">6202</div> <div class="G">Odumbarikapupphaṁva,</div> </td> </tr> <tr> <td> <div class="G">candamhi sasakaṁ yathā;</div> </td> </tr> <tr> <td> <div class="G">Vāyasānaṁ yathā khīraṁ,</div> </td> </tr> <tr> <td> <div class="G">dullabho lokanāyako.</div> </td> </tr> </table> </div>
</div>
<div class="q" id="p_20Ap1_6203"> <div class="divNumber">17.</div> <div class="p"> <table class="singleColumn"> <tr> <td> <div class="pN">6203</div> <div class="G">Buddho lokamhi uppanno,</div> </td> </tr> <tr> <td> <div class="G">manussattampi dullabhaṁ;</div> </td> </tr> <tr> <td> <div class="G">Ubhosu vijjamānesu,</div> </td> </tr> <tr> <td> <div class="G">savanañca sudullabhaṁ.</div> </td> </tr> </table> </div>
</div>
<div class="q" id="p_20Ap1_6204"> <div class="divNumber">18.</div> <div class="p"> <table class="singleColumn"> <tr> <td> <div class="pN">6204</div> <div class="G">Buddho loke samuppanno,</div> </td> </tr> <tr> <td> <div class="G">cakkhuṁ lacchāma no bhavaṁ;</div> </td> </tr> <tr> <td> <div class="G">Etha sabbe gamissāma,</div> </td> </tr> <tr> <td> <div class="G">sammāsambuddhasantikaṁ.</div> </td> </tr> </table> </div>
</div>
<div class="q" id="p_20Ap1_6205"> <div class="divNumber">19.</div> <div class="p"> <table class="singleColumn"> <tr> <td> <div class="pN">6205</div> <div class="G">Kamaṇḍaludharā sabbe,</div> </td> </tr> <tr> <td> <div class="G">kharājinanivāsino;</div> </td> </tr> <tr> <td> <div class="G">Te jaṭā bhārabharitā,</div> </td> </tr> <tr> <td> <div class="G">nikkhamuṁ vipinā tadā.</div> </td> </tr> </table> </div>
</div>
<div class="q" id="p_20Ap1_6206"> <div class="divNumber">20.</div> <div class="p"> <table class="singleColumn"> <tr> <td> <div class="pN">6206</div> <div class="G">Yugamattaṁ pekkhamānā,</div> </td> </tr> <tr> <td> <div class="G">uttamatthaṁ gavesino;</div> </td> </tr> <tr> <td> <div class="G">Āsattidosarahitā,</div> </td> </tr> <tr> <td> <div class="G">asambhītāva kesarī.</div> </td> </tr> </table> </div>
</div>
<div class="q" id="p_20Ap1_6207"> <div class="divNumber">21.</div> <div class="p"> <table class="singleColumn"> <tr> <td> <div class="pN">6207</div> <div class="G">Appakiccā aloluppā,</div> </td> </tr> <tr> <td> <div class="G">nipakā santavuttino;</div> </td> </tr> <tr> <td> <div class="G">Uñchāya caramānā te,</div> </td> </tr> <tr> <td> <div class="G">buddhaseṭṭhamupāgamuṁ.</div> </td> </tr> </table> </div>
</div>
<div class="q" id="p_20Ap1_6208"> <div class="divNumber">22.</div> <div class="p"> <table class="singleColumn"> <tr> <td> <div class="pN">6208</div> <div class="G">Diyaḍḍhayojane sese,</div> </td> </tr> <tr> <td> <div class="G">byādhi me upapajjatha;</div> </td> </tr> <tr> <td> <div class="G">Buddhaseṭṭhaṁ saritvāna,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_6209"> <div class="divNumber">23.</div> <div class="p"> <table class="singleColumn"> <tr> <td> <div class="pN">6209</div> <div class="G">Catunnavutito kappe,</div> </td> </tr> <tr> <td> <div class="G">yaṁ saññamalabhiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhasaññāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6210"> <div class="divNumber">24.</div> <div class="p"> <table class="singleColumn"> <tr> <td> <div class="pN">6210</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6211"> <div class="divNumber">25.</div> <div class="p"> <table class="singleColumn"> <tr> <td> <div class="pN">6211</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6212"> <div class="divNumber">26.</div> <div class="p"> <table class="singleColumn"> <tr> <td> <div class="pN">6212</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6213"> <div class="p">
<span class="pN">6213</span>Itthaṁ sudaṁ āyasmā buddhasaññako thero imā gāthāyo abhāsitthāti. </div>
</div>
<div class="CENTER" id="p_20Ap1_6214">
<span class="pN">6214</span>Buddhasaññakattherassāpadānaṁ dutiyaṁ.</div>
</html>
