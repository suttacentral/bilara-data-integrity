<html>
<div class="i">5.3 Tabbhāgiyavāra</div>
<div class="h">Samathabheda</div>
<div class="h">Tabbhāgiyavāra</div>
<div class="q" id="p_5V_1255"> <div class="divNumber">298.</div> <div class="p">
<span class="pN">1255</span>Kati samathā vivādādhikaraṇassa tabbhāgiyā? Kati samathā vivādādhikaraṇassa aññabhāgiyā? Kati samathā anuvādādhikaraṇassa tabbhāgiyā? Kati samathā anuvādādhikaraṇassa aññabhāgiyā? Kati samathā āpattādhikaraṇassa tabbhāgiyā? Kati samathā āpattādhikaraṇassa aññabhāgiyā? Kati samathā kiccādhikaraṇassa tabbhāgiyā? Kati samathā kiccādhikaraṇassa aññabhāgiyā? </div>
</div>
<div class="q" id="p_5V_1256"> <div class="p">
<span class="pN">1256</span>Dve samathā vivādādhikaraṇassa tabbhāgiyā—  sammukhāvinayo, yebhuyyasikā. Pañca samathā vivādādhikaraṇassa aññabhāgiyā—  sativinayo, amūḷhavinayo, paṭiññātakaraṇaṁ, tassapāpiyasikā, tiṇavatthārako. (1) </div>
</div>
<div class="q" id="p_5V_1257"> <div class="p">
<span class="pN">1257</span>Cattāro samathā anuvādādhikaraṇassa tabbhāgiyā—  sammukhāvinayo, sativinayo, amūḷhavinayo, tassapāpiyasikā. Tayo samathā anuvādādhikaraṇassa aññabhāgiyā—  yebhuyyasikā, paṭiññātakaraṇaṁ, tiṇavatthārako. (2) </div>
</div>
<div class="q" id="p_5V_1258"> <div class="p">
<span class="pN">1258</span>Tayo samathā āpattādhikaraṇassa tabbhāgiyā—  sammukhāvinayo, paṭiññātakaraṇaṁ, tiṇavatthārako. Cattāro samathā āpattādhikaraṇassa aññabhāgiyā—  yebhuyyasikā, sativinayo, amūḷhavinayo, tassapāpiyasikā. (3) </div>
</div>
<div class="q" id="p_5V_1259"> <div class="p">
<span class="pN">1259</span>Eko samatho kiccādhikaraṇassa tabbhāgiyo—  sammukhāvinayo. Cha samathā kiccādhikaraṇassa aññabhāgiyā—  yebhuyyasikā, sativinayo, amūḷhavinayo, paṭiññātakaraṇaṁ, tassapāpiyasikā, tiṇavatthārako. (4) </div>
</div>
<div class="CENTER" id="p_5V_1260">
<span class="pN">1260</span>Tabbhāgiyavāro niṭṭhito aṭṭhamo.</div>
</html>
