<html>
<div class="i">2.4.5.3 Suttakantanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Suttakantanasikkhāpada</div>
<div class="q" id="p_2V_3011"> <div class="divNumber">986.</div> <div class="p">
<span class="pN">3011</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo suttaṁ kantanti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “kathañhi nāma bhikkhuniyo suttaṁ kantissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3012"> <div class="p">
<span class="pN">3012</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo suttaṁ kantissantī”ti…pe…  “saccaṁ kira, bhikkhave, chabbaggiyā bhikkhuniyo suttaṁ kantantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo suttaṁ kantissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3013"> <div class="divNumber">987.</div> <div class="p">
<span class="pN">3013</span><span class="bold">“Yā pana bhikkhunī suttaṁ kanteyya, pācittiyan”</span>ti. (<span class="italic">43</span>:<span class="bold">98</span>) </div>
</div>
<div class="q" id="p_2V_3014"> <div class="divNumber">988.</div> <div class="p">
<span class="pN">3014</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3015"> <div class="p">
<span class="pN">3015</span><span class="bold">Suttaṁ</span> nāma cha suttāni—  khomaṁ, kappāsikaṁ, koseyyaṁ, kambalaṁ, sāṇaṁ, bhaṅgaṁ. </div>
</div>
<div class="q" id="p_2V_3016"> <div class="p">
<span class="pN">3016</span><span class="bold">Kanteyyā</span>ti sayaṁ kantati, payoge dukkaṭaṁ. Ujjavujjave āpatti pācittiyassa. </div>
</div>
<div class="q" id="p_2V_3017"> <div class="divNumber">989.</div> <div class="p">
<span class="pN">3017</span>Anāpatti—  kantitasuttaṁ kantati, ummattikāya, ādikammikāyāti. </div>
</div>
<div class="CENTER" id="p_2V_3018">
<span class="pN">3018</span>Tatiyasikkhāpadaṁ niṭṭhitaṁ.</div>
</html>
