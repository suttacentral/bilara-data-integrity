<html>
<div class="i">5.1.5 Visāradasutta</div>
<div class="h">Pañcamapaṇṇāsaka</div>
<div class="h">Karajakāyavagga</div>
<div class="h">Visāradasutta</div>
<div class="q" id="p_17A10_1426"> <div class="divNumber">215.</div> <div class="p">
<span class="pN">1426</span>“Dasahi, bhikkhave, dhammehi samannāgatā upāsikā avisāradā agāraṁ ajjhāvasati. Katamehi dasahi? Pāṇātipātinī hoti…  adinnādāyinī hoti…  kāmesumicchācārinī hoti…  musāvādinī hoti…  pisuṇavācā hoti…  pharusavācā hoti…  samphappalāpinī hoti…  abhijjhālunī hoti…  byāpannacittā hoti…  micchādiṭṭhikā hoti… . Imehi kho, bhikkhave, dasahi dhammehi samannāgatā upāsikā avisāradā agāraṁ ajjhāvasati. </div>
</div>
<div class="q" id="p_17A10_1427"> <div class="p">
<span class="pN">1427</span>Dasahi, bhikkhave, dhammehi samannāgatā upāsikā visāradā agāraṁ ajjhāvasati. Katamehi dasahi? Pāṇātipātā paṭiviratā hoti…  adinnādānā paṭiviratā hoti…  kāmesumicchācārā paṭiviratā hoti…  musāvādā paṭiviratā hoti…  pisuṇāya vācāya paṭiviratā hoti…  pharusāya vācāya paṭiviratā hoti…  samphappalāpā paṭiviratā hoti…  anabhijjhālunī hoti…  abyāpannacittā hoti…  sammādiṭṭhikā hoti… . Imehi kho, bhikkhave, dasahi dhammehi samannāgatā upāsikā visāradā agāraṁ ajjhāvasatī”ti. </div>
</div>
<div class="CENTER" id="p_17A10_1428">
<span class="pN">1428</span>Pañcamaṁ.</div>
</html>
