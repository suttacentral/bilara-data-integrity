<html>
<div class="i">1.3.4 Kāḷakārāmasutta</div>
<div class="h">Paṭhamapaṇṇāsaka</div>
<div class="h">Uruvelavagga</div>
<div class="h">Kāḷakārāmasutta</div>
<div class="q" id="p_15A4_166"> <div class="divNumber">24.</div> <div class="p">
<span class="pN">166</span>Ekaṁ samayaṁ bhagavā sākete viharati kāḷakārāme. Tatra kho bhagavā bhikkhū āmantesi— “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca— </div>
</div>
<div class="q" id="p_15A4_167"> <div class="p">
<span class="pN">167</span>Yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi. </div>
</div>
<div class="q" id="p_15A4_168"> <div class="p">
<span class="pN">168</span>Yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ abbhaññāsiṁ. Taṁ tathāgatassa viditaṁ, taṁ tathāgato na upaṭṭhāsi. </div>
</div>
<div class="q" id="p_15A4_169"> <div class="p">
<span class="pN">169</span>Yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ na jānāmīti vadeyyaṁ, taṁ mamassa musā. </div>
</div>
<div class="q" id="p_15A4_170"> <div class="p">
<span class="pN">170</span>Yaṁ, bhikkhave…pe… tamahaṁ jānāmi ca na ca jānāmīti vadeyyaṁ, tampassa tādisameva. </div>
</div>
<div class="q" id="p_15A4_171"> <div class="p">
<span class="pN">171</span>Yaṁ, bhikkhave…pe… tamahaṁ neva jānāmi na na jānāmīti vadeyyaṁ, taṁ mamassa kali. </div>
</div>
<div class="q" id="p_15A4_172"> <div class="p">
<span class="pN">172</span>Iti kho, bhikkhave, tathāgato daṭṭhā daṭṭhabbaṁ, diṭṭhaṁ na maññati, adiṭṭhaṁ na maññati, daṭṭhabbaṁ na maññati, daṭṭhāraṁ na maññati; sutvā sotabbaṁ, sutaṁ na maññati, asutaṁ na maññati, sotabbaṁ na maññati, sotāraṁ na maññati; mutvā motabbaṁ, mutaṁ na maññati, amutaṁ na maññati, motabbaṁ na maññati, motāraṁ na maññati; viññatvā viññātabbaṁ, viññātaṁ na maññati, aviññātaṁ na maññati, viññātabbaṁ na maññati, viññātāraṁ na maññati. Iti kho, bhikkhave, tathāgato diṭṭhasutamutaviññātabbesu dhammesu tādīyeva tādī. ‘Tamhā ca pana tādimhā añño tādī uttaritaro vā paṇītataro vā natthī’ti vadāmīti. </div>
</div>
<div class="q" id="p_15A4_173"> <div class="p"> <table class="singleColumn"> <tr> <td> <div class="pN">173</div> <div class="G">Yaṁ kiñci diṭṭhaṁva sutaṁ mutaṁ vā,</div> </td> </tr> <tr> <td> <div class="G">Ajjhositaṁ saccamutaṁ paresaṁ;</div> </td> </tr> <tr> <td> <div class="G">Na tesu tādī sayasaṁvutesu,</div> </td> </tr> <tr> <td> <div class="G">Saccaṁ musā vāpi paraṁ daheyya.</div> </td> </tr> </table> </div>
</div>
<div class="q" id="p_15A4_174"> <div class="p"> <table class="singleColumn"> <tr> <td> <div class="pN">174</div> <div class="G">Etañca sallaṁ paṭikacca disvā,</div> </td> </tr> <tr> <td> <div class="G">Ajjhositā yattha pajā visattā;</div> </td> </tr> <tr> <td> <div class="G">Jānāmi passāmi tatheva etaṁ,</div> </td> </tr> <tr> <td> <div class="G">Ajjhositaṁ natthi tathāgatānan”ti.</div> </td> </tr> </table> </div>
</div>
<div class="CENTER" id="p_15A4_175">
<span class="pN">175</span>Catutthaṁ.</div>
</html>
