<html>
<div class="i">5.1.6 Nadīkassapattheragāthā</div>
<div class="h">Pañcakanipāta</div>
<div class="h">Paṭhamavagga</div>
<div class="h">Nadīkassapattheragāthā</div>
<div class="q" id="p_19Th1_597"> <div class="divNumber">340.</div> <div class="p"> <table class="singleColumn"> <tr> <td> <div class="pN">597</div> <div class="G">“Atthāya vata me buddho,</div> </td> </tr> <tr> <td> <div class="G">nadiṁ nerañjaraṁ agā;</div> </td> </tr> <tr> <td> <div class="G">Yassāhaṁ dhammaṁ sutvāna,</div> </td> </tr> <tr> <td> <div class="G">micchādiṭṭhiṁ vivajjayiṁ.</div> </td> </tr> </table> </div>
</div>
<div class="q" id="p_19Th1_598"> <div class="divNumber">341.</div> <div class="p"> <table class="singleColumn"> <tr> <td> <div class="pN">598</div> <div class="G">Yajiṁ uccāvace yaññe,</div> </td> </tr> <tr> <td> <div class="G">aggihuttaṁ juhiṁ ahaṁ;</div> </td> </tr> <tr> <td> <div class="G">‘Esā suddhī’ti maññanto,</div> </td> </tr> <tr> <td> <div class="G">andhabhūto puthujjano.</div> </td> </tr> </table> </div>
</div>
<div class="q" id="p_19Th1_599"> <div class="divNumber">342.</div> <div class="p"> <table class="singleColumn"> <tr> <td> <div class="pN">599</div> <div class="G">Diṭṭhigahanapakkhando,</div> </td> </tr> <tr> <td> <div class="G">parāmāsena mohito;</div> </td> </tr> <tr> <td> <div class="G">Asuddhiṁ maññisaṁ suddhiṁ,</div> </td> </tr> <tr> <td> <div class="G">andhabhūto aviddasu.</div> </td> </tr> </table> </div>
</div>
<div class="q" id="p_19Th1_600"> <div class="divNumber">343.</div> <div class="p"> <table class="singleColumn"> <tr> <td> <div class="pN">600</div> <div class="G">Micchādiṭṭhi pahīnā me,</div> </td> </tr> <tr> <td> <div class="G">bhavā sabbe padālitā;</div> </td> </tr> <tr> <td> <div class="G">Juhāmi dakkhiṇeyyaggiṁ,</div> </td> </tr> <tr> <td> <div class="G">namassāmi tathāgataṁ.</div> </td> </tr> </table> </div>
</div>
<div class="q" id="p_19Th1_601"> <div class="divNumber">344.</div> <div class="p"> <table class="singleColumn"> <tr> <td> <div class="pN">601</div> <div class="G">Mohā sabbe pahīnā me,</div> </td> </tr> <tr> <td> <div class="G">bhavataṇhā padālitā;</div> </td> </tr> <tr> <td> <div class="G">Vikkhīṇo jātisaṁsāro,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_19Th1_602">
<span class="pN">602</span>…  Nadīkassapo thero… .</div>
</html>
