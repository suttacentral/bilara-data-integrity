<html>
<div class="i">2.4.5.6 Bhojanadānasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Bhojanadānasikkhāpada</div>
<div class="q" id="p_2V_3039"> <div class="divNumber">999.</div> <div class="p">
<span class="pN">3039</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi kumbhathūṇikānampi sahatthā khādanīyaṁ bhojanīyaṁ deti—  “mayhaṁ parisati vaṇṇaṁ bhāsathā”ti. Naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṁ bhāsanti—  “ayyā thullanandā bahussutā bhāṇikā visāradā paṭṭā dhammiṁ kathaṁ kātuṁ; detha ayyāya, karotha ayyāyā”ti. </div>
</div>
<div class="q" id="p_2V_3040"> <div class="p">
<span class="pN">3040</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā agārikassa sahatthā khādanīyaṁ bhojanīyaṁ dassatī”ti…pe…  “saccaṁ kira, bhikkhave, thullanandā bhikkhunī agārikassa sahatthā khādanīyaṁ bhojanīyaṁ detī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī agārikassa sahatthā khādanīyaṁ bhojanīyaṁ dassati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3041"> <div class="divNumber">1000.</div> <div class="p">
<span class="pN">3041</span><span class="bold">“Yā pana bhikkhunī agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyan”</span>ti. (<span class="italic">46</span>:<span class="bold">101</span>) </div>
</div>
<div class="q" id="p_2V_3042"> <div class="divNumber">1001.</div> <div class="p">
<span class="pN">3042</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3043"> <div class="p">
<span class="pN">3043</span><span class="bold">Agāriko</span> nāma yo koci agāraṁ ajjhāvasati. </div>
</div>
<div class="q" id="p_2V_3044"> <div class="p">
<span class="pN">3044</span><span class="bold">Paribbājako</span> nāma bhikkhuñca sāmaṇerañca ṭhapetvā yo koci paribbājakasamāpanno. </div>
</div>
<div class="q" id="p_2V_3045"> <div class="p">
<span class="pN">3045</span><span class="bold">Paribbājikā</span> nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā. </div>
</div>
<div class="q" id="p_2V_3046"> <div class="p">
<span class="pN">3046</span><span class="bold">Khādanīyaṁ</span> nāma pañca bhojanāni—  udakadantaponaṁ ṭhapetvā avasesaṁ khādanīyaṁ nāma. </div>
</div>
<div class="q" id="p_2V_3047"> <div class="p">
<span class="pN">3047</span><span class="bold">Bhojanīyaṁ</span> nāma pañca bhojanāni—  odano, kummāso, sattu, maccho, maṁsaṁ. </div>
</div>
<div class="q" id="p_2V_3048"> <div class="p">
<span class="pN">3048</span><span class="bold">Dadeyyā</span>ti kāyena vā kāyapaṭibaddhena vā nissaggiyena vā deti, āpatti pācittiyassa. Udakadantaponaṁ deti, āpatti dukkaṭassa. </div>
</div>
<div class="q" id="p_2V_3049"> <div class="divNumber">1002.</div> <div class="p">
<span class="pN">3049</span>Anāpatti—  dāpeti na deti, upanikkhipitvā deti, bāhirālepaṁ deti, ummattikāya, ādikammikāyāti. </div>
</div>
<div class="CENTER" id="p_2V_3050">
<span class="pN">3050</span>Chaṭṭhasikkhāpadaṁ niṭṭhitaṁ.</div>
</html>
