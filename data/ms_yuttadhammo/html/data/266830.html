<html>
<div class="i">3.9 Sippasutta</div>
<div class="h">Nandavagga</div>
<div class="h">Sippasutta</div>
<div class="q" id="p_18Ud_226"> <div class="divNumber">29.</div> <div class="p">
<span class="pN">226</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi—  “ko nu kho, āvuso, sippaṁ jānāti? Ko kiṁ sippaṁ sikkhi? Kataraṁ sippaṁ sippānaṁ aggan”ti? </div>
</div>
<div class="q" id="p_18Ud_227"> <div class="p">
<span class="pN">227</span>Tatthekacce evamāhaṁsu—  “hatthisippaṁ sippānaṁ aggan”ti. Ekacce evamāhaṁsu—  “assasippaṁ sippānaṁ aggan”ti. Ekacce evamāhaṁsu—  “rathasippaṁ sippānaṁ aggan”ti. Ekacce evamāhaṁsu—  “dhanusippaṁ sippānaṁ aggan”ti. Ekacce evamāhaṁsu—  “tharusippaṁ sippānaṁ aggan”ti. Ekacce evamāhaṁsu—  “muddāsippaṁ sippānaṁ aggan”ti. Ekacce evamāhaṁsu—  “gaṇanāsippaṁ sippānaṁ aggan”ti. Ekacce evamāhaṁsu—  “saṅkhānasippaṁ sippānaṁ aggan”ti. Ekacce evamāhaṁsu—  “lekhāsippaṁ sippānaṁ aggan”ti. Ekacce evamāhaṁsu—  “kāveyyasippaṁ sippānaṁ aggan”ti. Ekacce evamāhaṁsu—  “lokāyatasippaṁ sippānaṁ aggan”ti. Ekacce evamāhaṁsu—  “khattavijjāsippaṁ sippānaṁ aggan”ti. Ayañcarahi tesaṁ bhikkhūnaṁ antarākathā hoti vippakatā. </div>
</div>
<div class="q" id="p_18Ud_228"> <div class="p">
<span class="pN">228</span>Atha kho bhagavā sāyanhasamayaṁ paṭisallānā vuṭṭhito yena maṇḍalamāḷo tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi—  “kāya nuttha, bhikkhave, etarahi kathāya sannisinnā, kā ca pana vo antarākathā vippakatā”ti? </div>
</div>
<div class="q" id="p_18Ud_229"> <div class="p">
<span class="pN">229</span>“Idha, bhante, amhākaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ ayamantarākathā udapādi—  ‘ko nu kho, āvuso, sippaṁ jānāti? Ko kiṁ sippaṁ sikkhi? Kataraṁ sippaṁ sippānaṁ aggan’ti? </div>
</div>
<div class="q" id="p_18Ud_230"> <div class="p">
<span class="pN">230</span>Tatthekacce evamāhaṁsu—  ‘hatthisippaṁ sippānaṁ aggan’ti. Ekacce evamāhaṁsu—  ‘assasippaṁ sippānaṁ aggan’ti. Ekacce evamāhaṁsu—  ‘rathasippaṁ sippānaṁ aggan’ti. Ekacce evamāhaṁsu—  ‘dhanusippaṁ sippānaṁ aggan’ti. Ekacce evamāhaṁsu—  ‘tharusippaṁ sippānaṁ aggan’ti. Ekacce evamāhaṁsu—  ‘muddāsippaṁ sippānaṁ aggan’ti. Ekacce evamāhaṁsu—  ‘gaṇanāsippaṁ sippānaṁ aggan’ti. Ekacce evamāhaṁsu—  ‘saṅkhānasippaṁ sippānaṁ aggan’ti. Ekacce evamāhaṁsu—  ‘lekhāsippaṁ sippānaṁ aggan’ti. Ekacce evamāhaṁsu—  ‘kāveyyasippaṁ sippānaṁ aggan’ti. Ekacce evamāhaṁsu—  ‘lokāyatasippaṁ sippānaṁ aggan’ti. Ekacce evamāhaṁsu—  ‘khattavijjāsippaṁ sippānaṁ aggan’ti. Ayaṁ kho no, bhante, antarākathā hoti vippakatā, atha bhagavā anuppatto”ti. </div>
</div>
<div class="q" id="p_18Ud_231"> <div class="p">
<span class="pN">231</span>“Na khvetaṁ, bhikkhave, tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe evarūpiṁ kathaṁ katheyyātha. Sannipatitānaṁ vo, bhikkhave, dvayaṁ karaṇīyaṁ—  dhammī vā kathā ariyo vā tuṇhībhāvo”ti. </div>
</div>
<div class="q" id="p_18Ud_232"> <div class="p">
<span class="pN">232</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_233"> <div class="p"> <table class="singleColumn"> <tr> <td> <div class="pN">233</div> <div class="G">“Asippajīvī lahu atthakāmo,</div> </td> </tr> <tr> <td> <div class="G">Yatindriyo sabbadhi vippamutto;</div> </td> </tr> <tr> <td> <div class="G">Anokasārī amamo nirāso,</div> </td> </tr> <tr> <td> <div class="G">Hitvā mānaṁ ekacaro sa bhikkhū”ti. (33)</div> </td> </tr> </table> </div>
</div>
<div class="CENTER" id="p_18Ud_234">
<span class="pN">234</span>Navamaṁ.</div>
</html>
