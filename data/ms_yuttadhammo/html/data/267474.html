<html>
<div class="i">34.10 Ukkhittapadumiyattheraapadāna</div>
<div class="h">Gandhodakavagga</div>
<div class="h">Ukkhittapadumiyattheraapadāna</div>
<div class="q" id="p_20Ap1_3861"> <div class="divNumber">129.</div> <div class="p"> <table class="singleColumn"> <tr> <td> <div class="pN">3861</div> <div class="G">“Nagare haṁsavatiyā,</div> </td> </tr> <tr> <td> <div class="G">ahosiṁ māliko tadā;</div> </td> </tr> <tr> <td> <div class="G">Ogāhetvā padumasaraṁ,</div> </td> </tr> <tr> <td> <div class="G">satapattaṁ ocināmahaṁ.</div> </td> </tr> </table> </div>
</div>
<div class="q" id="p_20Ap1_3862"> <div class="divNumber">130.</div> <div class="p"> <table class="singleColumn"> <tr> <td> <div class="pN">3862</div> <div class="G">Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Saha satasahassehi,</div> </td> </tr> <tr> <td> <div class="G">santacittehi tādibhi.</div> </td> </tr> </table> </div>
</div>
<div class="q" id="p_20Ap1_3863"> <div class="divNumber">131.</div> <div class="p"> <table class="singleColumn"> <tr> <td> <div class="pN">3863</div> <div class="G">Khīṇāsavehi suddhehi,</div> </td> </tr> <tr> <td> <div class="G">chaḷabhiññehi jhāyibhi;</div> </td> </tr> <tr> <td> <div class="G">Mama vuddhiṁ samanvesaṁ,</div> </td> </tr> <tr> <td> <div class="G">āgacchi mama santikaṁ.</div> </td> </tr> </table> </div>
</div>
<div class="q" id="p_20Ap1_3864"> <div class="divNumber">132.</div> <div class="p"> <table class="singleColumn"> <tr> <td> <div class="pN">3864</div> <div class="G">Disvānahaṁ devadevaṁ,</div> </td> </tr> <tr> <td> <div class="G">sayambhuṁ lokanāyakaṁ;</div> </td> </tr> <tr> <td> <div class="G">Vaṇṭe chetvā satapattaṁ,</div> </td> </tr> <tr> <td> <div class="G">ukkhipimambare tadā.</div> </td> </tr> </table> </div>
</div>
<div class="q" id="p_20Ap1_3865"> <div class="divNumber">133.</div> <div class="p"> <table class="singleColumn"> <tr> <td> <div class="pN">3865</div> <div class="G">Yadi buddho tuvaṁ vīra,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Sayaṁ gantvā satapattā,</div> </td> </tr> <tr> <td> <div class="G">matthake dhārayantu te.</div> </td> </tr> </table> </div>
</div>
<div class="q" id="p_20Ap1_3866"> <div class="divNumber">134.</div> <div class="p"> <table class="singleColumn"> <tr> <td> <div class="pN">3866</div> <div class="G">Adhiṭṭhahi mahāvīro,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Buddhassa ānubhāvena,</div> </td> </tr> <tr> <td> <div class="G">matthake dhārayiṁsu te.</div> </td> </tr> </table> </div>
</div>
<div class="q" id="p_20Ap1_3867"> <div class="divNumber">135.</div> <div class="p"> <table class="singleColumn"> <tr> <td> <div class="pN">3867</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_3868"> <div class="divNumber">136.</div> <div class="p"> <table class="singleColumn"> <tr> <td> <div class="pN">3868</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">satapattanti vuccati;</div> </td> </tr> <tr> <td> <div class="G">Saṭṭhiyojanamubbiddhaṁ,</div> </td> </tr> <tr> <td> <div class="G">tiṁsayojanavitthataṁ.</div> </td> </tr> </table> </div>
</div>
<div class="q" id="p_20Ap1_3869"> <div class="divNumber">137.</div> <div class="p"> <table class="singleColumn"> <tr> <td> <div class="pN">3869</div> <div class="G">Sahassakkhattuṁ devindo,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī ahosahaṁ.</div> </td> </tr> </table> </div>
</div>
<div class="q" id="p_20Ap1_3870"> <div class="divNumber">138.</div> <div class="p"> <table class="singleColumn"> <tr> <td> <div class="pN">3870</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Anubhomi sakaṁ kammaṁ,</div> </td> </tr> <tr> <td> <div class="G">pubbe sukatamattano.</div> </td> </tr> </table> </div>
</div>
<div class="q" id="p_20Ap1_3871"> <div class="divNumber">139.</div> <div class="p"> <table class="singleColumn"> <tr> <td> <div class="pN">3871</div> <div class="G">Tenevekapadumena,</div> </td> </tr> <tr> <td> <div class="G">anubhotvāna sampadā;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">dhammaṁ sacchikariṁ ahaṁ.</div> </td> </tr> </table> </div>
</div>
<div class="q" id="p_20Ap1_3872"> <div class="divNumber">140.</div> <div class="p"> <table class="singleColumn"> <tr> <td> <div class="pN">3872</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_3873"> <div class="divNumber">141.</div> <div class="p"> <table class="singleColumn"> <tr> <td> <div class="pN">3873</div> <div class="G">Satasahassito kappe,</div> </td> </tr> <tr> <td> <div class="G">yaṁ pupphamabhipūjayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">ekapadumassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3874"> <div class="divNumber">142.</div> <div class="p"> <table class="singleColumn"> <tr> <td> <div class="pN">3874</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”. (3067)</div> </td> </tr> </table> </div>
</div>
<div class="q" id="p_20Ap1_3875"> <div class="p">
<span class="pN">3875</span>Itthaṁ sudaṁ āyasmā ukkhittapadumiyo thero imā gāthāyo abhāsitthāti. </div>
</div>
<div class="CENTER" id="p_20Ap1_3876">
<span class="pN">3876</span>Ukkhittapadumiyattherassāpadānaṁ dasamaṁ.</div>
<div class="ENDH3" id="p_20Ap1_3877">
<span class="pN">3877</span>Gandhodakavaggo catutiṁsatimo.</div>
<div class="SUMMARY" id="p_20Ap1_3878">
<span class="pN">3878</span><span class="firstLetter">T</span>assuddānaṁ</div>
<div class="q" id="p_20Ap1_3879"> <div class="p"> <table class="singleColumn"> <tr> <td> <div class="pN">3879</div> <div class="G">Gandhadhūpo udakañca,</div> </td> </tr> <tr> <td> <div class="G">punnāga ekadussakā;</div> </td> </tr> <tr> <td> <div class="G">Phusito ca pabhaṅkaro,</div> </td> </tr> <tr> <td> <div class="G">kuṭido uttarīyako.</div> </td> </tr> </table> </div>
</div>
<div class="q" id="p_20Ap1_3880"> <div class="p"> <table class="singleColumn"> <tr> <td> <div class="pN">3880</div> <div class="G">Savanī ekapadumī,</div> </td> </tr> <tr> <td> <div class="G">gāthāyo sabbapiṇḍitā;</div> </td> </tr> <tr> <td> <div class="G">Ekaṁ gāthāsatañceva,</div> </td> </tr> <tr> <td> <div class="G">catutālīsameva ca.</div> </td> </tr> </table> </div>
</div>
</html>
