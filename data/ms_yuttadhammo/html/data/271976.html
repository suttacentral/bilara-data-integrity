<html>
<div class="i">6.11 Yāgumadhugoḷakānujānana</div>
<div class="h">Bhesajjakkhandhaka</div>
<div class="h">Yāgumadhugoḷakānujānana</div>
<div class="q" id="p_3V_1278"> <div class="divNumber">282.</div> <div class="p">
<span class="pN">1278</span>Atha kho bhagavā bārāṇasiyaṁ yathābhirantaṁ viharitvā yena andhakavindaṁ tena cārikaṁ pakkāmi, mahatā bhikkhusaṁghena saddhiṁ, aḍḍhatelasehi bhikkhusatehi. Tena kho pana samayena jānapadā manussā bahuṁ loṇampi, telampi, taṇḍulampi, khādanīyampi sakaṭesu āropetvā buddhappamukhassa bhikkhusaṁghassa piṭṭhito piṭṭhito anubandhā honti— “yadā paṭipāṭiṁ labhissāma tadā bhattaṁ karissāmā”ti, pañcamattāni ca vighāsādasatāni. </div>
</div>
<div class="q" id="p_3V_1279"> <div class="p">
<span class="pN">1279</span>Atha kho bhagavā anupubbena cārikaṁ caramāno yena andhakavindaṁ tadavasari. Atha kho aññatarassa brāhmaṇassa paṭipāṭiṁ alabhantassa etadahosi— “atītāni kho me dve māsāni buddhappamukhaṁ bhikkhusaṁghaṁ anubandhantassa ‘yadā paṭipāṭiṁ labhissāmi tadā bhattaṁ karissāmī’ti, na ca me paṭipāṭi labbhati, ahañcamhi ekattako, bahu ca me gharāvāsattho hāyati. Yannūnāhaṁ bhattaggaṁ olokeyyaṁ; yaṁ bhattagge nāssa, taṁ paṭiyādeyyan”ti. Atha kho so brāhmaṇo bhattaggaṁ olokento dve nāddasa— yāguñca madhugoḷakañca. Atha kho so brāhmaṇo yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca— “idha me, bho ānanda, paṭipāṭiṁ alabhantassa etadahosi— ‘atītāni kho me dve māsāni buddhappamukhaṁ bhikkhusaṁghaṁ anubandhantassa, “yadā paṭipāṭiṁ labhissāmi tadā bhattaṁ karissāmī”ti. Na ca me paṭipāṭi labbhati, ahañcamhi ekattako, bahu ca me gharāvāsattho hāyati. Yannūnāhaṁ bhattaggaṁ olokeyyaṁ; yaṁ bhattagge nāssa, taṁ paṭiyādeyyan’ti. So kho ahaṁ, bho ānanda, bhattaggaṁ olokento dve nāddasaṁ— yāguñca madhugoḷakañca. Sacāhaṁ, bho ānanda, paṭiyādeyyaṁ yāguñca madhugoḷakañca, paṭiggaṇheyya me bhavaṁ gotamo”ti? “Tena hi, brāhmaṇa, bhagavantaṁ paṭipucchissāmī”ti. Atha kho āyasmā ānando bhagavato etamatthaṁ ārocesi. “Tena hānanda, paṭiyādetū”ti. “Tena hi, brāhmaṇa, paṭiyādehī”ti. </div>
</div>
<div class="q" id="p_3V_1280"> <div class="p">
<span class="pN">1280</span>Atha kho so brāhmaṇo tassā rattiyā accayena pahūtaṁ yāguñca madhugoḷakañca paṭiyādāpetvā bhagavato upanāmesi— “paṭiggaṇhātu me bhavaṁ gotamo yāguñca madhugoḷakañcā”ti. “Tena hi, brāhmaṇa, bhikkhūnaṁ dehī”ti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho so brāhmaṇo buddhappamukhaṁ bhikkhusaṁghaṁ pahūtāya yāguyā ca madhugoḷakena ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi. Ekamantaṁ nisinnaṁ kho taṁ brāhmaṇaṁ bhagavā etadavoca— </div>
</div>
<div class="q" id="p_3V_1281"> <div class="p">
<span class="pN">1281</span>“Dasayime, brāhmaṇa, ānisaṁsā yāguyā. Katame dasa? Yāguṁ dento āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti, yāgu pītā khuddaṁ paṭihanati, pipāsaṁ vineti, vātaṁ anulometi, vatthiṁ sodheti, āmāvasesaṁ pāceti— ime kho, brāhmaṇa, dasānisaṁsā yāguyāti. </div>
</div>
<div class="q" id="p_3V_1282"> <div class="p"> <table class="singleColumn"> <tr> <td> <div class="pN">1282</div> <div class="G">Yo saññatānaṁ paradattabhojinaṁ,</div> </td> </tr> <tr> <td> <div class="G">Kālena sakkacca dadāti yāguṁ;</div> </td> </tr> <tr> <td> <div class="G">Dasassa ṭhānāni anuppavecchati,</div> </td> </tr> <tr> <td> <div class="G">Āyuñca vaṇṇañca sukhaṁ balañca.</div> </td> </tr> </table> </div>
</div>
<div class="q" id="p_3V_1283"> <div class="p"> <table class="singleColumn"> <tr> <td> <div class="pN">1283</div> <div class="G">Paṭibhānamassa upajāyate tato,</div> </td> </tr> <tr> <td> <div class="G">Khuddaṁ pipāsañca byapaneti vātaṁ;</div> </td> </tr> <tr> <td> <div class="G">Sodheti vatthiṁ pariṇāmeti bhattaṁ,</div> </td> </tr> <tr> <td> <div class="G">Bhesajjametaṁ sugatena vaṇṇitaṁ.</div> </td> </tr> </table> </div>
</div>
<div class="q" id="p_3V_1284"> <div class="p"> <table class="singleColumn"> <tr> <td> <div class="pN">1284</div> <div class="G">Tasmā hi yāguṁ alameva dātuṁ,</div> </td> </tr> <tr> <td> <div class="G">Niccaṁ manussena sukhatthikena;</div> </td> </tr> <tr> <td> <div class="G">Dibbāni vā patthayatā sukhāni,</div> </td> </tr> <tr> <td> <div class="G">Manussasobhagyatamicchatā vā”ti.</div> </td> </tr> </table> </div>
</div>
<div class="q" id="p_3V_1285"> <div class="p">
<span class="pN">1285</span>Atha kho bhagavā taṁ brāhmaṇaṁ imāhi gāthāhi anumoditvā uṭṭhāyāsanā pakkāmi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, yāguñca madhugoḷakañcā”ti. </div>
</div>
</html>
