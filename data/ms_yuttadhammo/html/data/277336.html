<html>
<div class="i">1.1.2.5.1 Musāvādavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Musāvādavagga</div>
<div class="q" id="p_5V_385"> <div class="divNumber">165.</div> <div class="p">
<span class="pN">385</span>Sampajānamusāvādaṁ bhāsanto kati āpattiyo āpajjati? Sampajānamusāvādaṁ bhāsanto pañca āpattiyo āpajjati. Pāpiccho icchāpakato asantaṁ abhūtaṁ uttarimanussadhammaṁ ullapati, āpatti pārājikassa; bhikkhuṁ amūlakena pārājikena dhammena anuddhaṁseti, āpatti saṁghādisesassa; “yo te vihāre vasati, so bhikkhu arahā”ti bhaṇati, paṭivijānantassa āpatti thullaccayassa; na paṭivijānantassa āpatti dukkaṭassa; sampajānamusāvāde pācittiyaṁ—  sampajānamusāvādaṁ bhāsanto imā pañca āpattiyo āpajjati. (1) </div>
</div>
<div class="q" id="p_5V_386"> <div class="p">
<span class="pN">386</span>Omasanto dve āpattiyo āpajjati. Upasampannaṁ omasati, āpatti pācittiyassa; anupasampannaṁ omasati, āpatti dukkaṭassa. (2) </div>
</div>
<div class="q" id="p_5V_387"> <div class="p">
<span class="pN">387</span>Pesuññaṁ upasaṁharanto dve āpattiyo āpajjati. Upasampannassa pesuññaṁ upasaṁharati, āpatti pācittiyassa; anupasampannassa pesuññaṁ upasaṁharati, āpatti dukkaṭassa. (3) </div>
</div>
<div class="q" id="p_5V_388"> <div class="p">
<span class="pN">388</span>Anupasampannaṁ padaso dhammaṁ vācento dve āpattiyo āpajjati. Vāceti, payoge dukkaṭaṁ; pade pade āpatti pācittiyassa. (4) </div>
</div>
<div class="q" id="p_5V_389"> <div class="p">
<span class="pN">389</span>Anupasampannena uttaridirattatirattaṁ sahaseyyaṁ kappento dve āpattiyo āpajjati. Nipajjati, payoge dukkaṭaṁ; nipanne āpatti pācittiyassa. (5) </div>
</div>
<div class="q" id="p_5V_390"> <div class="p">
<span class="pN">390</span>Mātugāmena sahaseyyaṁ kappento dve āpattiyo āpajjati. Nipajjati, payoge dukkaṭaṁ; nipanne āpatti pācittiyassa. (6) </div>
</div>
<div class="q" id="p_5V_391"> <div class="p">
<span class="pN">391</span>Mātugāmassa uttarichappañcavācāhi dhammaṁ desento dve āpattiyo āpajjati. Deseti, payoge dukkaṭaṁ; pade pade āpatti pācittiyassa. (7) </div>
</div>
<div class="q" id="p_5V_392"> <div class="p">
<span class="pN">392</span>Anupasampannassa uttarimanussadhammaṁ bhūtaṁ ārocento dve āpattiyo āpajjati. Āroceti, payoge dukkaṭaṁ; ārocite āpatti pācittiyassa. (8) </div>
</div>
<div class="q" id="p_5V_393"> <div class="p">
<span class="pN">393</span>Bhikkhussa duṭṭhullaṁ āpattiṁ anupasampannassa ārocento dve āpattiyo āpajjati. Āroceti, payoge dukkaṭaṁ; ārocite āpatti pācittiyassa. (9) </div>
</div>
<div class="q" id="p_5V_394"> <div class="p">
<span class="pN">394</span>Pathaviṁ khaṇanto dve āpattiyo āpajjati. Khaṇati, payoge dukkaṭaṁ; pahāre pahāre āpatti pācittiyassa. (10) </div>
</div>
<div class="CENTER" id="p_5V_395">
<span class="pN">395</span>Musāvādavaggo paṭhamo.</div>
</html>
