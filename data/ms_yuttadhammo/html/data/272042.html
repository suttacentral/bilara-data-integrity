<html>
<div class="i">9.6 Dvenissāraṇādikathā</div>
<div class="h">Campeyyakkhandhaka</div>
<div class="h">Dvenissāraṇādikathā</div>
<div class="q" id="p_3V_1809"> <div class="divNumber">395.</div> <div class="p">
<span class="pN">1809</span>Dvemā, bhikkhave, nissāraṇā. Atthi, bhikkhave, puggalo appatto nissāraṇaṁ. Tañce saṁgho nissāreti, ekacco sunissārito, ekacco dunnissārito. Katamo ca, bhikkhave, puggalo appatto nissāraṇaṁ, tañce saṁgho nissāreti— dunnissārito? Idha pana, bhikkhave, bhikkhu suddho hoti anāpattiko. Tañce saṁgho nissāreti— dunnissārito. Ayaṁ vuccati, bhikkhave, puggalo appatto nissāraṇaṁ, tañce saṁgho nissāreti— dunnissārito. </div>
</div>
<div class="q" id="p_3V_1810"> <div class="p">
<span class="pN">1810</span>Katamo ca, bhikkhave, puggalo appatto nissāraṇaṁ, tañce saṁgho nissāreti— sunissārito? Idha pana, bhikkhave, bhikkhu bālo hoti abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi, tañce saṁgho nissāreti— sunissārito. Ayaṁ vuccati, bhikkhave, puggalo appatto nissāraṇaṁ, tañce saṁgho nissāreti— sunissārito. </div>
</div>
<div class="q" id="p_3V_1811"> <div class="divNumber">396.</div> <div class="p">
<span class="pN">1811</span>Dvemā, bhikkhave, osāraṇā. Atthi, bhikkhave, puggalo appatto osāraṇaṁ tañce saṁgho osāreti, ekacco sosārito, ekacco dosārito. Katamo ca, bhikkhave, puggalo appatto osāraṇaṁ, tañce saṁgho osāreti— dosārito? Paṇḍako, bhikkhave, appatto osāraṇaṁ, tañce saṁgho osāreti— dosārito. Theyyasaṁvāsako, bhikkhave, appatto osāraṇaṁ, tañce saṁgho osāreti— dosārito. Titthiyapakkantako, bhikkhave…pe… tiracchānagato, bhikkhave… mātughātako, bhikkhave… pitughātako, bhikkhave… arahantaghātako, bhikkhave… bhikkhunidūsako, bhikkhave… saṁghabhedako, bhikkhave… lohituppādako, bhikkhave… ubhatobyañjanako, bhikkhave, appatto, osāraṇaṁ, tañce saṁgho osāreti— dosārito. Ayaṁ vuccati, bhikkhave, puggalo appatto osāraṇaṁ, tañce saṁgho osāreti— dosārito. Ime vuccanti, bhikkhave, puggalā appattā osāraṇaṁ, te ce saṁgho osāreti— dosāritā. </div>
</div>
<div class="q" id="p_3V_1812"> <div class="p">
<span class="pN">1812</span>Katamo ca, bhikkhave, puggalo appatto osāraṇaṁ, tañce saṁgho osāreti— sosārito? Hatthacchinno, bhikkhave, appatto osāraṇaṁ, tañce saṁgho osāreti, sosārito. Pādacchinno, bhikkhave…pe… hatthapādacchinno, bhikkhave… kaṇṇacchinno, bhikkhave… nāsacchinno, bhikkhave… kaṇṇanāsacchinno, bhikkhave… aṅgulicchinno, bhikkhave… aḷacchinno, bhikkhave… kaṇḍaracchinno, bhikkhave… phaṇahatthako, bhikkhave… khujjo, bhikkhave… vāmano, bhikkhave… galagaṇḍī, bhikkhave… lakkhaṇāhato, bhikkhave… kasāhato, bhikkhave… likhitako, bhikkhave… sīpadiko, bhikkhave… pāparogī, bhikkhave… parisadūsako, bhikkhave… kāṇo, bhikkhave… kuṇī, bhikkhave… khañjo, bhikkhave… pakkhahato, bhikkhave… chinniriyāpatho, bhikkhave… jarādubbalo, bhikkhave… andho, bhikkhave… mūgo, bhikkhave… badhiro, bhikkhave… andhamūgo, bhikkhave… andhabadhiro, bhikkhave… mūgabadhiro, bhikkhave… andhamūgabadhiro, bhikkhave, appatto osāraṇaṁ, tañce saṁgho osāreti— sosārito. Ayaṁ vuccati, bhikkhave, puggalo appatto osāraṇaṁ, tañce saṁgho osāreti— sosārito. Ime vuccanti, bhikkhave, puggalā appattā osāraṇaṁ, te ce saṁgho osāreti— sosāritā. </div>
</div>
<div class="CENTER" id="p_3V_1813">
<span class="pN">1813</span>Vāsabhagāmabhāṇavāro niṭṭhito paṭhamo.</div>
</html>
