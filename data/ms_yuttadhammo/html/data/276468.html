<html>
<div class="i">1.5.3.9 Paripācitasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Paripācitasikkhāpada
</div>
<div class="q" id="p_2V_629">
<div class="divNumber">
192.
</div>
<div class="p">
<span class="pN">629</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena thullanandā bhikkhunī aññatarassa kulassa kulūpikā hoti niccabhattikā. Tena ca gahapatinā therā bhikkhū nimantitā honti. Atha kho thullanandā bhikkhunī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā taṁ gahapatiṁ etadavoca— “kimidaṁ, gahapati, pahūtaṁ khādanīyaṁ bhojanīyaṁ paṭiyattan”ti? “Therā mayā, ayye, nimantitā”ti. “Ke pana te, gahapati, therā”ti? “Ayyo sāriputto ayyo mahāmoggallāno ayyo mahākaccāno ayyo mahākoṭṭhiko ayyo mahākappino ayyo mahācundo ayyo anuruddho ayyo revato ayyo upāli ayyo ānando ayyo rāhulo”ti. “Kiṁ pana tvaṁ, gahapati, mahānāge tiṭṭhamāne ceṭake nimantesī”ti?
</div>
</div>
<div class="q" id="p_2V_630">
<div class="p">
<span class="pN">630</span>“Ke pana te, ayye, mahānāgā”ti? “Ayyo devadatto ayyo kokāliko ayyo kaṭamodakatissako ayyo khaṇḍadeviyā putto ayyo samuddadatto”ti. Ayaṁ carahi thullanandāya bhikkhuniyā antarā kathā vippakatā, atha te therā bhikkhū pavisiṁsu. “Saccaṁ mahānāgā kho tayā, gahapati, nimantitā”ti. “Idāneva kho tvaṁ, ayye, ceṭake akāsi; idāni mahānāge”ti. Gharato ca nikkaḍḍhi, niccabhattañca pacchindi.
</div>
</div>
<div class="q" id="p_2V_631">
<div class="p">
<span class="pN">631</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma devadatto jānaṁ bhikkhuniparipācitaṁ piṇḍapātaṁ bhuñjissatī”ti…pe… “saccaṁ kira tvaṁ, devadatta, jānaṁ bhikkhuniparipācitaṁ piṇḍapātaṁ bhuñjasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, jānaṁ bhikkhuniparipācitaṁ piṇḍapātaṁ bhuñjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_632">
<div class="p">
<span class="pN">632</span><span class="bold">“Yo pana bhikkhu jānaṁ bhikkhuniparipācitaṁ piṇḍapātaṁ bhuñjeyya, pācittiyan”</span>ti.
</div>
</div>
<div class="q" id="p_2V_633">
<div class="p">
<span class="pN">633</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_634">
<div class="divNumber">
193.
</div>
<div class="p">
<span class="pN">634</span>Tena kho pana samayena aññataro bhikkhu rājagahā pabbajito ñātikulaṁ agamāsi. Manussā— “cirassampi bhadanto āgato”ti sakkaccaṁ bhattaṁ akaṁsu. Tassa kulassa kulūpikā bhikkhunī te manusse etadavoca— “dethayyassa, āvuso, bhattan”ti. Atha kho so bhikkhu— “bhagavatā paṭikkhittaṁ jānaṁ bhikkhuniparipācitaṁ piṇḍapātaṁ bhuñjitun”ti kukkuccāyanto na paṭiggahesi. Nāsakkhi piṇḍāya carituṁ, chinnabhatto ahosi. Atha kho so bhikkhu ārāmaṁ gantvā bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ.
</div>
</div>
<div class="q" id="p_2V_635">
<div class="p">
<span class="pN">635</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, pubbe gihisamārambhe jānaṁ bhikkhuniparipācitaṁ piṇḍapātaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_636">
<div class="divNumber">
194.
</div>
<div class="p">
<span class="pN">636</span><span class="bold">“Yo pana bhikkhu jānaṁ bhikkhuniparipācitaṁ piṇḍapātaṁ bhuñjeyya, aññatra pubbe gihisamārambhā, pācittiyan”</span>ti. (<span class="italic">29</span>:<span class="bold">78</span>)
</div>
</div>
<div class="q" id="p_2V_637">
<div class="divNumber">
195.
</div>
<div class="p">
<span class="pN">637</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_638">
<div class="p">
<span class="pN">638</span><span class="bold">Jānāti</span> nāma sāmaṁ vā jānāti aññe vā tassa ārocenti sā vā āroceti.
</div>
</div>
<div class="q" id="p_2V_639">
<div class="p">
<span class="pN">639</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_640">
<div class="p">
<span class="pN">640</span><span class="bold">Paripāceti</span> nāma pubbe adātukāmānaṁ akattukāmānaṁ— “ayyo bhāṇako, ayyo bahussuto, ayyo suttantiko, ayyo vinayadharo, ayyo dhammakathiko, detha ayyassa, karotha ayyassā”ti esā paripāceti nāma.
</div>
</div>
<div class="q" id="p_2V_641">
<div class="p">
<span class="pN">641</span><span class="bold">Piṇḍapāto</span> nāma pañcannaṁ bhojanānaṁ aññataraṁ bhojanaṁ.
</div>
</div>
<div class="q" id="p_2V_642">
<div class="p">
<span class="pN">642</span><span class="bold">Aññatra pubbe gihisamārambhā</span>ti ṭhapetvā gihisamārambhaṁ.
</div>
</div>
<div class="q" id="p_2V_643">
<div class="p">
<span class="pN">643</span><span class="bold">Gihisamārambho</span> nāma ñātakā vā honti pavāritā vā pakatipaṭiyattaṁ vā.
</div>
</div>
<div class="q" id="p_2V_644">
<div class="p">
<span class="pN">644</span>Aññatra pubbe gihisamārambhā bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre, āpatti pācittiyassa.
</div>
</div>
<div class="q" id="p_2V_645">
<div class="divNumber">
196.
</div>
<div class="p">
<span class="pN">645</span>Paripācite paripācitasaññī bhuñjati, aññatra pubbe gihisamārambhā, āpatti pācittiyassa. Paripācite vematiko bhuñjati, aññatra pubbe gihisamārambhā, āpatti dukkaṭassa. Paripācite aparipācitasaññī bhuñjati, aññatra pubbe gihisamārambhā, anāpatti. Ekatoupasampannāya paripācitaṁ bhuñjati, aññatra pubbe gihisamārambhā, āpatti dukkaṭassa. Aparipācite paripācitasaññī, āpatti dukkaṭassa. Aparipācite vematiko, āpatti dukkaṭassa. Aparipācite aparipācitasaññī, anāpatti.
</div>
</div>
<div class="q" id="p_2V_646">
<div class="divNumber">
197.
</div>
<div class="p">
<span class="pN">646</span>Anāpatti— pubbe gihisamārambhe, sikkhamānā paripāceti, sāmaṇerī paripāceti, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_647">
<span class="pN">647</span>Paripācitasikkhāpadaṁ niṭṭhitaṁ navamaṁ.
</div>
</html>
