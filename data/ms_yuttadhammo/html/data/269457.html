<html>
<div class="i">2.1.1 Ajitamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Ajitamāṇavapucchāniddesa</div>
<div class="q" id="p_25Cn_195"> <div class="divNumber">1.</div> <div class="p"> <table class="singleColumn"> <tr> <td> <div class="pN">195</div> <div class="G"><span class="bold">Kenassu nivuto loko, <span class="gathaQuote">(iccāyasmā ajito)</span></span></div> </td> </tr> <tr> <td> <div class="G"><span class="bold">Kenassu nappakāsati;</span></div> </td> </tr> <tr> <td> <div class="G">
<span class="bold">Kissābhilepanaṁ brūsi</span>, </div> </td> </tr> <tr> <td> <div class="G">
<span class="bold">Kiṁsu tassa mahabbhayaṁ.</span> (1) </div> </td> </tr> </table> </div>
</div>
<div class="q" id="p_25Cn_196"> <div class="p">
<span class="pN">196</span><span class="bold">Kenassu nivuto loko</span>ti. <span class="bold">Loko</span>ti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—  ayaṁ vuccati loko. Ayaṁ loko kena āvuto nivuto ovuto pihito paṭicchanno paṭikujjitoti—  kenassu nivuto loko? </div>
</div>
<div class="q" id="p_25Cn_197"> <div class="p">
<span class="pN">197</span><span class="bold">Iccāyasmā ajito</span>ti. <span class="bold">Iccā</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ iccāti. <span class="bold">Āyasmā</span>ti piyavacanaṁ garuvacanaṁ sagāravasappatissādhivacanametaṁ āyasmāti. <span class="bold">Ajito</span>ti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—  iccāyasmā ajito. </div>
</div>
<div class="q" id="p_25Cn_198"> <div class="p">
<span class="pN">198</span><span class="bold">Kenassu nappakāsatī</span>ti kena loko nappakāsati nappabhāsati na tapati na virocati na ñāyati na paññāyatīti—  kenassu nappakāsati. </div>
</div>
<div class="q" id="p_25Cn_199"> <div class="p">
<span class="pN">199</span><span class="bold">Kissābhilepanaṁ brūsī</span>ti kiṁ lokassa lepanaṁ lagganaṁ bandhanaṁ upakkileso. Kena loko litto saṁlitto upalitto kiliṭṭho saṁkiliṭṭho makkhito saṁsaṭṭho laggo laggito palibuddho, brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—  kissābhilepanaṁ brūsi. </div>
</div>
<div class="q" id="p_25Cn_200"> <div class="p">
<span class="pN">200</span><span class="bold">Kiṁsu tassa mahabbhayan</span>ti kiṁ lokassa bhayaṁ mahabbhayaṁ pīḷanaṁ ghaṭṭanaṁ upaddavo upasaggoti—  kiṁsu tassa mahabbhayaṁ. Tenāha so brāhmaṇo—  </div>
</div>
<div class="q" id="p_25Cn_201"> <div class="p"> <table class="singleColumn"> <tr> <td> <div class="pN">201</div> <div class="G">“Kenassu nivuto loko, <span class="gathaQuote">(iccāyasmā ajito)</span>
</div> </td> </tr> <tr> <td> <div class="G">Kenassu nappakāsati;</div> </td> </tr> <tr> <td> <div class="G">Kissābhilepanaṁ brūsi,</div> </td> </tr> <tr> <td> <div class="G">Kiṁsu tassa mahabbhayan”ti.</div> </td> </tr> </table> </div>
</div>
<div class="q" id="p_25Cn_202"> <div class="divNumber">2.</div> <div class="p"> <table class="singleColumn"> <tr> <td> <div class="pN">202</div> <div class="G"><span class="bold">Avijjāya nivuto loko, <span class="gathaQuote">(ajitāti bhagavā)</span></span></div> </td> </tr> <tr> <td> <div class="G"><span class="bold">Vevicchā pamādā nappakāsati;</span></div> </td> </tr> <tr> <td> <div class="G"><span class="bold">Jappābhilepanaṁ brūmi,</span></div> </td> </tr> <tr> <td> <div class="G">
<span class="bold">Dukkhamassa mahabbhayaṁ.</span> (2) </div> </td> </tr> </table> </div>
</div>
<div class="q" id="p_25Cn_203"> <div class="p">
<span class="pN">203</span><span class="bold">Avijjāya nivuto loko</span>ti. <span class="bold">Avijjā</span>ti dukkhe aññāṇaṁ dukkhasamudaye aññāṇaṁ dukkhanirodhe aññāṇaṁ dukkhanirodhagāminiyā paṭipadāya aññāṇaṁ, pubbante aññāṇaṁ aparante aññāṇaṁ pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhanā apariyogāhanā asamapekkhanā apaccavekkhaṇā apaccavekkhaṇakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ, ayaṁ vuccati—  avijjā. </div>
</div>
<div class="q" id="p_25Cn_204"> <div class="p">
<span class="pN">204</span><span class="bold">Loko</span>ti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—  ayaṁ vuccati loko. Ayaṁ loko imāya avijjāya āvuto nivuto ovuto pihito paṭicchanno paṭikujjitoti—  avijjāya nivuto loko. </div>
</div>
<div class="q" id="p_25Cn_205"> <div class="p">
<span class="pN">205</span><span class="bold">Ajitā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanaṁ. Api ca, bhaggarāgoti bhagavā; bhaggadosoti bhagavā; bhaggamohoti bhagavā; bhaggamānoti bhagavā; bhaggadiṭṭhīti bhagavā; bhaggakaṇḍakoti bhagavā; bhaggakilesoti bhagavā; bhaji vibhaji pavibhaji dhammaratananti bhagavā; bhavānaṁ antakaroti bhagavā; bhāvitakāyo bhāvitasīlo bhāvitacitto bhāvitapaññoti bhagavā; bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā; bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā; bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā; bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā; bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbasamāpattīnanti bhagavā; bhāgī vā bhagavā dasannaṁ saññābhāvanānaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā; bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā; bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā; bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ. Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ bhagavāti—  ajitāti bhagavā. </div>
</div>
<div class="q" id="p_25Cn_206"> <div class="p">
<span class="pN">206</span><span class="bold">Vevicchā pamādā nappakāsatī</span>ti. <span class="bold">Vevicchaṁ</span> vuccati pañca macchariyāni—  āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—  idaṁ vuccati macchariyaṁ. Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ, gāho vuccati macchariyaṁ. <span class="bold">Pamādo</span> vattabbo—  kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo. Yo evarūpo pamādo pamajjanā pamajjitattaṁ—  ayaṁ vuccati pamādo. <span class="bold">Vevicchā pamādā nappakāsatī</span>ti iminā ca macchariyena iminā ca pamādena loko nappakāsati nappabhāsati na tapati na virocati na ñāyati na paññāyatīti—  vevicchā pamādā nappakāsati. </div>
</div>
<div class="q" id="p_25Cn_207"> <div class="p">
<span class="pN">207</span><span class="bold">Jappābhilepanaṁ brūmī</span>ti jappā vuccati taṇhā. Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ mārāmisaṁ māravisayo māranivāso māragocaro mārabandhanaṁ taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ—  ayaṁ vuccati jappā. Lokassa lepanaṁ lagganaṁ bandhanaṁ upakkileso imāya jappāya loko litto saṁlitto upalitto kiliṭṭho saṁkiliṭṭho makkhito saṁsaṭṭho laggo laggito palibuddhoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  jappābhilepanaṁ brūmi. </div>
</div>
<div class="q" id="p_25Cn_208"> <div class="p">
<span class="pN">208</span><span class="bold">Dukkhamassa mahabbhayan</span>ti. <span class="bold">Dukkhan</span>ti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ nerayikaṁ dukkhaṁ tiracchānayonikaṁ dukkhaṁ pettivisayikaṁ dukkhaṁ mānusikaṁ dukkhaṁ gabbhokkantimūlakaṁ dukkhaṁ gabbhaṭṭhitimūlakaṁ dukkhaṁ gabbhavuṭṭhānamūlakaṁ dukkhaṁ jātassūpanibandhakaṁ dukkhaṁ jātassa parādheyyakaṁ dukkhaṁ attūpakkamaṁ dukkhaṁ parūpakkamaṁ dukkhaṁ saṅkhāradukkhaṁ vipariṇāmadukkhaṁ cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṁ madhumeho aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassaṁ dukkhaṁ mātumaraṇaṁ dukkhaṁ pitumaraṇaṁ dukkhaṁ bhātumaraṇaṁ dukkhaṁ bhaginimaraṇaṁ dukkhaṁ puttamaraṇaṁ dukkhaṁ dhītumaraṇaṁ dukkhaṁ ñātibyasanaṁ dukkhaṁ rogabyasanaṁ dukkhaṁ bhogabyasanaṁ dukkhaṁ sīlabyasanaṁ dukkhaṁ diṭṭhibyasanaṁ dukkhaṁ yesaṁ dhammānaṁ ādito samudāgamanaṁ paññāyati. Atthaṅgamato nirodho paññāyati. Kammasannissito vipāko, vipākasannissitaṁ kammaṁ, nāmasannissitaṁ rūpaṁ rūpasannissitaṁ nāmaṁ, jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ dukkhe patiṭṭhitaṁ atāṇaṁ aleṇaṁ asaraṇaṁ asaraṇībhūtaṁ—  idaṁ vuccati dukkhaṁ. Idaṁ dukkhaṁ lokassa bhayaṁ mahābhayaṁ pīḷanaṁ ghaṭṭanaṁ upaddavo upasaggoti—  dukkhamassa mahabbhayaṁ. Tenāha bhagavā—  </div>
</div>
<div class="q" id="p_25Cn_209"> <div class="p"> <table class="singleColumn"> <tr> <td> <div class="pN">209</div> <div class="G">“Avijjāya nivuto loko, <span class="gathaQuote">(ajitāti bhagavā)</span>
</div> </td> </tr> <tr> <td> <div class="G">Vevicchā pamādā nappakāsati;</div> </td> </tr> <tr> <td> <div class="G">Jappābhilepanaṁ brūmi,</div> </td> </tr> <tr> <td> <div class="G">Dukkhamassa mahabbhayan”ti.</div> </td> </tr> </table> </div>
</div>
<div class="q" id="p_25Cn_210"> <div class="divNumber">3.</div> <div class="p"> <table class="singleColumn"> <tr> <td> <div class="pN">210</div> <div class="G"><span class="bold">Savanti sabbadhi sotā, <span class="gathaQuote">(iccāyasmā ajito)</span></span></div> </td> </tr> <tr> <td> <div class="G"><span class="bold">Sotānaṁ kiṁ nivāraṇaṁ;</span></div> </td> </tr> <tr> <td> <div class="G"><span class="bold">Sotānaṁ saṁvaraṁ brūhi,</span></div> </td> </tr> <tr> <td> <div class="G">
<span class="bold">Kena sotā pidhiyyare.</span> (3) </div> </td> </tr> </table> </div>
</div>
<div class="q" id="p_25Cn_211"> <div class="p">
<span class="pN">211</span><span class="bold">Savanti sabbadhi sotā</span>ti. <span class="bold">Sotā</span>ti taṇhāsoto diṭṭhisoto kilesasoto duccaritasoto avijjāsoto. <span class="bold">Sabbadhī</span>ti sabbesu āyatanesu. <span class="bold">Savantī</span>ti savanti āsavanti sandanti pavattanti. Cakkhuto rūpe savanti āsavanti sandanti pavattanti. Sotato sadde savanti…  ghānato gandhe savanti…  jivhāto rase savanti…  kāyato phoṭṭhabbe savanti…  manato dhamme savanti āsavanti sandanti pavattanti. Cakkhuto rūpataṇhā savanti āsavanti sandanti pavattanti. Sotato saddataṇhā savanti āsavanti sandanti pavattanti. Ghānato gandhataṇhā savanti…  jivhāto rasataṇhā savanti…  kāyato phoṭṭhabbataṇhā savanti…  manato dhammataṇhā savanti āsavanti sandanti pavattantīti—  savanti sabbadhi sotā. </div>
</div>
<div class="q" id="p_25Cn_212"> <div class="p">
<span class="pN">212</span><span class="bold">Iccāyasmā ajito</span>ti. <span class="bold">Iccā</span>ti padasandhi…pe…  padānupubbatāpetaṁ iccāti…pe…  iccāyasmā ajito. </div>
</div>
<div class="q" id="p_25Cn_213"> <div class="p">
<span class="pN">213</span><span class="bold">Sotānaṁ kiṁ nivāraṇan</span>ti sotānaṁ kiṁ āvaraṇaṁ nīvaraṇaṁ saṁvaraṇaṁ rakkhanaṁ gopananti—  sotānaṁ kiṁ nivāraṇaṁ. </div>
</div>
<div class="q" id="p_25Cn_214"> <div class="p">
<span class="pN">214</span><span class="bold">Sotānaṁ saṁvaraṁ brūhī</span>ti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūhi ācikkha desehi paññapehi paṭṭhapehi vivarāhi vibhajāhi uttānīkarohi pakāsehīti—  sotānaṁ saṁvaraṁ brūhi. </div>
</div>
<div class="q" id="p_25Cn_215"> <div class="p">
<span class="pN">215</span><span class="bold">Kena sotā pidhiyyare</span>ti kena sotā pidhīyanti pacchijjanti na savanti na āsavanti na sandanti nappavattantīti—  kena sotā pidhiyyare. Tenāha so brāhmaṇo—  </div>
</div>
<div class="q" id="p_25Cn_216"> <div class="p"> <table class="singleColumn"> <tr> <td> <div class="pN">216</div> <div class="G">“Savanti sabbadhi sotā, <span class="gathaQuote">(iccāyasmā ajito)</span>
</div> </td> </tr> <tr> <td> <div class="G">Sotānaṁ kiṁ nivāraṇaṁ;</div> </td> </tr> <tr> <td> <div class="G">Sotānaṁ saṁvaraṁ brūhi,</div> </td> </tr> <tr> <td> <div class="G">Kena sotā pidhiyyare”.</div> </td> </tr> </table> </div>
</div>
<div class="q" id="p_25Cn_217"> <div class="divNumber">4.</div> <div class="p"> <table class="singleColumn"> <tr> <td> <div class="pN">217</div> <div class="G"><span class="bold">Yāni sotāni lokasmiṁ, <span class="gathaQuote">(ajitāti bhagavā)</span></span></div> </td> </tr> <tr> <td> <div class="G"><span class="bold">Sati tesaṁ nivāraṇaṁ;</span></div> </td> </tr> <tr> <td> <div class="G"><span class="bold">Sotānaṁ saṁvaraṁ brūmi,</span></div> </td> </tr> <tr> <td> <div class="G">
<span class="bold">Paññāyete pidhiyyare.</span> (4) </div> </td> </tr> </table> </div>
</div>
<div class="q" id="p_25Cn_218"> <div class="p">
<span class="pN">218</span><span class="bold">Yāni sotāni lokasmin</span>ti yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhajitāni uttānīkatāni pakāsitāni, seyyathidaṁ—  taṇhāsoto diṭṭhisoto kilesasoto duccaritasoto avijjāsoto. <span class="bold">Lokasmin</span>ti apāyaloke manussaloke devaloke khandhaloke dhātuloke āyatanaloketi—  yāni sotāni lokasmiṁ. <span class="bold">Ajitā</span>ti bhagavā taṁ brāhmaṇaṁ nāmena ālapati. </div>
</div>
<div class="q" id="p_25Cn_219"> <div class="p">
<span class="pN">219</span><span class="bold">Sati tesaṁ nivāraṇan</span>ti. <span class="bold">Satī</span>ti yā sati anussati paṭissati sati saraṇatā dhāraṇatā apilāpanatā asammussanatā, sati satindriyaṁ satibalaṁ sammāsati satisambojjhaṅgo ekāyanamaggo—  ayaṁ vuccati sati. <span class="bold">Nivāraṇan</span>ti āvaraṇaṁ nīvaraṇaṁ saṁvaraṇaṁ rakkhanaṁ gopananti—  sati tesaṁ nivāraṇaṁ. </div>
</div>
<div class="q" id="p_25Cn_220"> <div class="p">
<span class="pN">220</span><span class="bold">Sotānaṁ saṁvaraṁ brūmī</span>ti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūmi ācikkhāmi…pe…  uttānīkaromi pakāsemīti—  sotānaṁ saṁvaraṁ brūmi. </div>
</div>
<div class="q" id="p_25Cn_221"> <div class="p">
<span class="pN">221</span><span class="bold">Paññāyete pidhiyyare</span>ti. <span class="bold">Paññā</span>ti yā paññā pajānanā…pe…  amoho dhammavicayo sammādiṭṭhi. Paññāyete pidhiyyareti—  paññāyete sotā pidhīyanti pacchijjanti na savanti na āsavanti na sandanti nappavattanti. “Sabbe saṅkhārā aniccā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Sabbe saṅkhārā dukkhā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Sabbe saṅkhārā anattā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Avijjāpaccayā saṅkhārā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Saṅkhārapaccayā viññāṇan”ti…  “viññāṇapaccayā nāmarūpan”ti…  “nāmarūpapaccayā saḷāyatanan”ti…  “saḷāyatanapaccayā phasso”ti…  “phassapaccayā vedanā”ti…  “vedanāpaccayā taṇhā”ti…  “taṇhāpaccayā upādānan”ti…  “upādānapaccayā bhavo”ti…  “bhavapaccayā jātī”ti…  “jātipaccayā jarāmaraṇan”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Avijjānirodhā saṅkhāranirodho”ti…  “saṅkhāranirodhā viññāṇanirodho”ti…  “viññāṇanirodhā nāmarūpanirodho”ti…  “nāmarūpanirodhā saḷāyatananirodho”ti…  “saḷāyatananirodhā phassanirodho”ti…  “phassanirodhā vedanānirodho”ti…  “vedanānirodhā taṇhānirodho”ti…  “taṇhānirodhā upādānanirodho”ti…  “upādānanirodhā bhavanirodho”ti…  “bhavanirodhā jātinirodho”ti…  “jātinirodhā jarāmaraṇanirodho”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Idaṁ dukkhan”ti…  “ayaṁ dukkhasamudayo”ti…  “ayaṁ dukkhanirodho”ti…  “ayaṁ dukkhanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Ime dhammā āsavā”ti…  “ayaṁ āsavasamudayo”ti…  “ayaṁ āsavanirodho”ti…  “ayaṁ āsavanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. “Ime dhammā abhiññeyyā”ti…  “ime dhammā pariññeyyā”ti…  “ime dhammā pahātabbā”ti…  “ime dhammā bhāvetabbā”ti…  “ime dhammā sacchikātabbā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca jānato passato paññāyete sotā pidhīyanti pacchijjanti na savanti na āsavanti na sandanti nappavattanti. Pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca jānato passato…  catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca jānato passato…  “yaṁ kiñci samudayadhammaṁ sabbaṁ taṁ nirodhadhamman”ti jānato passato paññāyete sotā pidhīyanti pacchijjanti na savanti na āsavanti na sandanti nappavattantīti—  paññāyete pidhiyyare. Tenāha bhagavā—  </div>
</div>
<div class="q" id="p_25Cn_222"> <div class="p"> <table class="singleColumn"> <tr> <td> <div class="pN">222</div> <div class="G">“Yāni sotāni lokasmiṁ, <span class="gathaQuote">(ajitāti bhagavā)</span>
</div> </td> </tr> <tr> <td> <div class="G">Sati tesaṁ nivāraṇaṁ;</div> </td> </tr> <tr> <td> <div class="G">Sotānaṁ saṁvaraṁ brūmi,</div> </td> </tr> <tr> <td> <div class="G">Paññāyete pidhiyyare”ti.</div> </td> </tr> </table> </div>
</div>
<div class="q" id="p_25Cn_223"> <div class="divNumber">5.</div> <div class="p"> <table class="singleColumn"> <tr> <td> <div class="pN">223</div> <div class="G"><span class="bold">Paññā ceva sati cāpi, <span class="gathaQuote">(iccāyasmā ajito)</span></span></div> </td> </tr> <tr> <td> <div class="G"><span class="bold">Nāmarūpañca mārisa;</span></div> </td> </tr> <tr> <td> <div class="G"><span class="bold">Etaṁ me puṭṭho pabrūhi,</span></div> </td> </tr> <tr> <td> <div class="G">
<span class="bold">Katthetaṁ uparujjhati.</span> (5) </div> </td> </tr> </table> </div>
</div>
<div class="q" id="p_25Cn_224"> <div class="p">
<span class="pN">224</span><span class="bold">Paññā ceva sati cāpī</span>ti. <span class="bold">Paññā</span>ti yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi. <span class="bold">Satī</span>ti yā sati anussati…pe…  sammāsatīti—  paññā ceva sati cāpi, iccāyasmā ajito. </div>
</div>
<div class="q" id="p_25Cn_225"> <div class="p">
<span class="pN">225</span><span class="bold">Nāmarūpañca mārisā</span>ti. <span class="bold">Nāman</span>ti cattāro arūpino khandhā. <span class="bold">Rūpan</span>ti cattāro ca mahābhūtā catunnañca mahābhūtānaṁ upādāyarūpaṁ. <span class="bold">Mārisā</span>ti piyavacanaṁ garuvacanaṁ sagāravasappatissādhivacanametaṁ mārisāti—  nāmarūpañca mārisa. </div>
</div>
<div class="q" id="p_25Cn_226"> <div class="p">
<span class="pN">226</span><span class="bold">Etaṁ me puṭṭho pabrūhī</span>ti. <span class="bold">Etaṁ me</span>ti yaṁ pucchāmi yaṁ yācāmi yaṁ ajjhesāmi yaṁ pasādemi. <span class="bold">Puṭṭho</span>ti pucchito yācito ajjhesito pasādito. <span class="bold">Pabrūhī</span>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—  etaṁ me puṭṭho pabrūhi. </div>
</div>
<div class="q" id="p_25Cn_227"> <div class="p">
<span class="pN">227</span><span class="bold">Katthetaṁ uparujjhatī</span>ti. Katthetaṁ nirujjhati vūpasammati atthaṁ gacchati paṭippassambhatīti—  katthetaṁ uparujjhati. Tenāha so brāhmaṇo—  </div>
</div>
<div class="q" id="p_25Cn_228"> <div class="p"> <table class="singleColumn"> <tr> <td> <div class="pN">228</div> <div class="G">“Paññā ceva sati cāpi, <span class="gathaQuote">(iccāyasmā ajito)</span>
</div> </td> </tr> <tr> <td> <div class="G">Nāmarūpañca mārisa;</div> </td> </tr> <tr> <td> <div class="G">Etaṁ me puṭṭho pabrūhi,</div> </td> </tr> <tr> <td> <div class="G">Katthetaṁ uparujjhatī”ti.</div> </td> </tr> </table> </div>
</div>
<div class="q" id="p_25Cn_229"> <div class="divNumber">6.</div> <div class="p"> <table class="singleColumn"> <tr> <td> <div class="pN">229</div> <div class="G"><span class="bold">Yametaṁ pañhaṁ apucchi,</span></div> </td> </tr> <tr> <td> <div class="G"><span class="bold">ajita taṁ vadāmi te;</span></div> </td> </tr> <tr> <td> <div class="G"><span class="bold">Yattha nāmañca rūpañca,</span></div> </td> </tr> <tr> <td> <div class="G"><span class="bold">asesaṁ uparujjhati;</span></div> </td> </tr> <tr> <td> <div class="G"><span class="bold">Viññāṇassa nirodhena,</span></div> </td> </tr> <tr> <td> <div class="G">
<span class="bold">etthetaṁ uparujjhati.</span> (6) </div> </td> </tr> </table> </div>
</div>
<div class="q" id="p_25Cn_230"> <div class="p">
<span class="pN">230</span><span class="bold">Yametaṁ pañhaṁ apucchī</span>ti. <span class="bold">Yametan</span>ti paññañca satiñca nāmarūpañca. <span class="bold">Apucchī</span>ti apucchasi yācasi ajjhesasi pasādesīti—  yametaṁ pañhaṁ apucchi. </div>
</div>
<div class="q" id="p_25Cn_231"> <div class="p">
<span class="pN">231</span><span class="bold">Ajita taṁ vadāmi te</span>ti. <span class="bold">Ajitā</span>ti bhagavā taṁ brāhmaṇaṁ nāmena ālapati. <span class="bold">Tan</span>ti paññañca satiñca nāmarūpañca. <span class="bold">Vadāmī</span>ti vadāmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  ajita taṁ vadāmi te. </div>
</div>
<div class="q" id="p_25Cn_232"> <div class="p">
<span class="pN">232</span><span class="bold">Yattha nāmañca rūpañca, asesaṁ uparujjhatī</span>ti <span class="bold">nāman</span>ti cattāro arūpino khandhā. <span class="bold">Rūpan</span>ti cattāro ca mahābhūtā catunnañca mahābhūtānaṁ upādāyarūpaṁ. <span class="bold">Asesan</span>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ asesanti. <span class="bold">Uparujjhatī</span>ti nirujjhati vūpasammati atthaṁ gacchati paṭippassambhatīti. Yattha nāmañca rūpañca asesaṁ uparujjhati. </div>
</div>
<div class="q" id="p_25Cn_233"> <div class="p">
<span class="pN">233</span><span class="bold">Viññāṇassa nirodhena, etthetaṁ uparujjhatī</span>ti sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. Sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu bhavesu ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. Anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā rūpadhātuyā vā arūpadhātuyā vā ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. Arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. Arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca, etthete nirujjhanti vūpasammanti atthaṁ gacchanti paṭippassambhantīti—  viññāṇassa nirodhena, etthetaṁ uparujjhati. Tenāha bhagavā—  </div>
</div>
<div class="q" id="p_25Cn_234"> <div class="p"> <table class="singleColumn"> <tr> <td> <div class="pN">234</div> <div class="G">“Yametaṁ pañhaṁ apucchi,</div> </td> </tr> <tr> <td> <div class="G">ajita taṁ vadāmi te;</div> </td> </tr> <tr> <td> <div class="G">Yattha nāmañca rūpañca,</div> </td> </tr> <tr> <td> <div class="G">asesaṁ uparujjhati;</div> </td> </tr> <tr> <td> <div class="G">Viññāṇassa nirodhena,</div> </td> </tr> <tr> <td> <div class="G">etthetaṁ uparujjhatī”ti.</div> </td> </tr> </table> </div>
</div>
<div class="q" id="p_25Cn_235"> <div class="divNumber">7.</div> <div class="p"> <table class="singleColumn"> <tr> <td> <div class="pN">235</div> <div class="G"><span class="bold">Ye ca saṅkhātadhammāse,</span></div> </td> </tr> <tr> <td> <div class="G"><span class="bold">ye ca sekhā puthū idha;</span></div> </td> </tr> <tr> <td> <div class="G"><span class="bold">Tesaṁ me nipako iriyaṁ,</span></div> </td> </tr> <tr> <td> <div class="G">
<span class="bold">puṭṭho pabrūhi mārisa.</span> (7) </div> </td> </tr> </table> </div>
</div>
<div class="q" id="p_25Cn_236"> <div class="p">
<span class="pN">236</span><span class="bold">Ye ca saṅkhātadhammāse</span>ti saṅkhātadhammā vuccanti arahanto khīṇāsavā. Kiṁkāraṇā saṅkhātadhammā vuccanti arahanto khīṇāsavā? Te saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. “Sabbe saṅkhārā aniccā”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. “Sabbe saṅkhārā dukkhā”ti saṅkhātadhammā…pe…  “sabbe dhammā anattā”ti saṅkhātadhammā…  “avijjāpaccayā saṅkhārā”ti saṅkhātadhammā…  “yaṁ kiñci samudayadhammaṁ sabbaṁ taṁ nirodhadhamman”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. Atha vā tesaṁ khandhā saṅkhātā dhātuyo saṅkhātā āyatanāni saṅkhātā gatiyo saṅkhātā upapattiyo saṅkhātā paṭisandhi saṅkhātā bhavā saṅkhātā saṁsārā saṅkhātā vaṭṭā saṅkhātā. Atha vā te khandhapariyante ṭhitā dhātupariyante ṭhitā āyatanapariyante ṭhitā gatipariyante ṭhitā upapattipariyante ṭhitā paṭisandhipariyante ṭhitā bhavapariyante ṭhitā saṁsārapariyante ṭhitā vaṭṭapariyante ṭhitā antime bhave ṭhitā antime samussaye ṭhitā antimadehadharā arahanto. </div>
</div>
<div class="q" id="p_25Cn_237"> <div class="p"> <table class="singleColumn"> <tr> <td> <div class="pN">237</div> <div class="G">Tesaṁ cāyaṁ pacchimako,</div> </td> </tr> <tr> <td> <div class="G">Carimoyaṁ samussayo;</div> </td> </tr> <tr> <td> <div class="G">Jātimaraṇasaṁsāro,</div> </td> </tr> <tr> <td> <div class="G">Natthi nesaṁ punabbhavoti.</div> </td> </tr> </table> </div>
</div>
<div class="q" id="p_25Cn_238"> <div class="p">
<span class="pN">238</span>Taṁkāraṇā saṅkhātadhammā vuccanti arahanto khīṇāsavāti. <span class="bold">Ye ca saṅkhātadhammāse, ye ca sekhā puthū idhā</span>ti. <span class="bold">Sekhā</span>ti kiṁkāraṇā vuccanti sekhā? Sikkhantīti sekhā. Kiñca sikkhanti? Adhisīlampi sikkhanti, adhicittampi sikkhanti, adhipaññampi sikkhanti. </div>
</div>
<div class="q" id="p_25Cn_239"> <div class="p">
<span class="pN">239</span>Katamā adhisīlasikkhā? Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Khuddako sīlakkhandho mahanto sīlakkhandho sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā—  ayaṁ adhisīlasikkhā. </div>
</div>
<div class="q" id="p_25Cn_240"> <div class="p">
<span class="pN">240</span>Katamā adhicittasikkhā? Idha bhikkhu vivicceva kāmehi…pe…  paṭhamaṁ jhānaṁ…  dutiyaṁ jhānaṁ…  tatiyaṁ jhānaṁ…  catutthaṁ jhānaṁ upasampajja viharati—  ayaṁ adhicittasikkhā. </div>
</div>
<div class="q" id="p_25Cn_241"> <div class="p">
<span class="pN">241</span>Katamā adhipaññāsikkhā? Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti…pe…  “ayaṁ dukkhanirodho”ti…  “ayaṁ dukkhanirodhagāminī paṭipadā”ti yathābhūtaṁ pajānāti. “Ime āsavā”ti…pe…  “ayaṁ āsavasamudayo”ti…  “ayaṁ āsavanirodho”ti…  “ayaṁ āsavanirodhagāminī paṭipadā”ti yathābhūtaṁ pajānāti. “Ayaṁ adhipaññāsikkhā”…  imā tisso sikkhāyo āvajjantā sikkhanti jānantā sikkhanti passantā sikkhanti cittaṁ adhiṭṭhahantā sikkhanti saddhāya adhimuccantā sikkhanti vīriyaṁ paggaṇhantā sikkhanti satiṁ upaṭṭhapentā sikkhanti cittaṁ samādahantā sikkhanti paññāya pajānantā sikkhanti abhiññeyyaṁ abhijānantā sikkhanti pariññeyyaṁ parijānantā sikkhanti pahātabbaṁ pajahantā sikkhanti bhāvetabbaṁ bhāventā sikkhanti sacchikātabbaṁ sacchikarontā sikkhanti ācaranti samācaranti samādāya vattanti. Taṁkāraṇā vuccanti—  sekhā. <span class="bold">Puthū</span>ti bahukā. Ete sekhā sotāpannā ca paṭipannā ca sakadāgāmino ca paṭipannā ca anāgāmino ca paṭipannā ca arahanto ca paṭipannā ca. <span class="bold">Idhā</span>ti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloketi—  ye ca sekhā puthū idha. </div>
</div>
<div class="q" id="p_25Cn_242"> <div class="p">
<span class="pN">242</span><span class="bold">Tesaṁ me nipako iriyaṁ, puṭṭho pabrūhi mārisā</span>ti tvampi nipako paṇḍito paññavā buddhimā ñāṇī medhāvī. Tesaṁ saṅkhātadhammānañca sekkhānañca iriyaṁ cariyaṁ vuttiṁ pavattiṁ ācaraṁ gocaraṁ vihāraṁ paṭipadaṁ. <span class="bold">Puṭṭho</span>ti pucchito yācito ajjhesito pasādito. <span class="bold">Pabrūhī</span>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Mārisā</span>ti piyavacanaṁ garuvacanaṁ sagāravasappatissādhivacanametaṁ mārisāti—  tesaṁ me nipako iriyaṁ, puṭṭho pabrūhi mārisa. Tenāha so brāhmaṇo—  </div>
</div>
<div class="q" id="p_25Cn_243"> <div class="p"> <table class="singleColumn"> <tr> <td> <div class="pN">243</div> <div class="G">“Ye ca saṅkhātadhammāse,</div> </td> </tr> <tr> <td> <div class="G">ye ca sekhā puthū idha;</div> </td> </tr> <tr> <td> <div class="G">Tesaṁ me nipako iriyaṁ,</div> </td> </tr> <tr> <td> <div class="G">puṭṭho pabrūhi mārisā”ti.</div> </td> </tr> </table> </div>
</div>
<div class="q" id="p_25Cn_244"> <div class="divNumber">8.</div> <div class="p"> <table class="singleColumn"> <tr> <td> <div class="pN">244</div> <div class="G"><span class="bold">Kāmesu nābhigijjheyya,</span></div> </td> </tr> <tr> <td> <div class="G"><span class="bold">manasānāvilo siyā;</span></div> </td> </tr> <tr> <td> <div class="G"><span class="bold">Kusalo sabbadhammānaṁ,</span></div> </td> </tr> <tr> <td> <div class="G">
<span class="bold">sato bhikkhu paribbaje.</span> (8) </div> </td> </tr> </table> </div>
</div>
<div class="q" id="p_25Cn_245"> <div class="p">
<span class="pN">245</span><span class="bold">Kāmesu nābhigijjheyyā</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca. Katame vatthukāmā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca—  yaṁ kiñci rajanīyavatthu vatthukāmā. </div>
</div>
<div class="q" id="p_25Cn_246"> <div class="p">
<span class="pN">246</span>Api ca atītā kāmā anāgatā kāmā paccuppannā kāmā ajjhattā kāmā bahiddhā kāmā ajjhattabahiddhā kāmā, hīnā kāmā majjhimā kāmā paṇītā kāmā, āpāyikā kāmā mānusikā kāmā dibbā kāmā, paccupaṭṭhitā kāmā, nimmitā kāmā paranimmitā kāmā, pariggahitā kāmā apariggahitā kāmā, mamāyitā kāmā amamāyitā kāmā, sabbepi kāmāvacarā dhammā, sabbepi rūpāvacarā dhammā, sabbepi arūpāvacarā dhammā, taṇhāvatthukā taṇhārammaṇā, kāmanīyaṭṭhena rajanīyaṭṭhena madanīyaṭṭhena ramaṇīyaṭṭhena kāmā. Ime vuccanti vatthukāmā. </div>
</div>
<div class="q" id="p_25Cn_247"> <div class="p">
<span class="pN">247</span>Katame kilesakāmā? Chando kāmo rāgo kāmo chandarāgo kāmo saṅkappo kāmo rāgo kāmo saṅkapparāgo kāmo, yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmagedho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ—  </div>
</div>
<div class="q" id="p_25Cn_248"> <div class="p"> <table class="singleColumn"> <tr> <td> <div class="pN">248</div> <div class="G">Addasaṁ kāma te mūlaṁ,</div> </td> </tr> <tr> <td> <div class="G">saṅkappā kāma jāyasi;</div> </td> </tr> <tr> <td> <div class="G">Na taṁ saṅkappayissāmi,</div> </td> </tr> <tr> <td> <div class="G">evaṁ kāma na hehisīti.</div> </td> </tr> </table> </div>
</div>
<div class="q" id="p_25Cn_249"> <div class="p">
<span class="pN">249</span>Ime vuccanti kilesakāmā. <span class="bold">Gedho</span> vuccati taṇhā, yo rāgo sārāgo…pe…  abhijjhā lobho akusalamūlaṁ. <span class="bold">Kāmesu nābhigijjheyyā</span>ti kilesakāmena vatthukāmesu nābhigijjheyya na paligijjheyya na palibundheyya agiddho assa agadhito amucchito anajjhosanno vītagedho vigatagedho cattagedho vantagedho muttagedho pahīnagedho paṭinissaṭṭhagedho vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā vihareyyāti—  kāmesu nābhigijjheyya. </div>
</div>
<div class="q" id="p_25Cn_250"> <div class="p">
<span class="pN">250</span><span class="bold">Manasānāvilo siyā</span>ti. <span class="bold">Mano</span>ti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu. Kāyaduccaritena cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ. Vacīduccaritena…pe…  manoduccaritena…  rāgena…  dosena…  mohena…  kodhena…  upanāhena…  makkhena…  paḷāsena…  issāya…  macchariyena…  māyāya…  sāṭheyyena…  thambhena…  sārambhena…  mānena…  atimānena…  madena…  pamādena…  sabbakilesehi…  sabbaduccaritehi…  sabbaḍāhehi…  sabbapariḷāhehi…  sabbasantāpehi…  sabbākusalābhisaṅkhārehi cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ. <span class="bold">Manasānāvilo siyā</span>ti cittena anāvilo siyā—  aluḷito anerito aghaṭṭito acalito abhanto vūpasanto āvilakare kilese jaheyya pajaheyya vinodeyya byantīkareyya anabhāvaṁ gameyya, āvilakarehi kilesehi ca ārato virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—  manasānāvilo siyā. </div>
</div>
<div class="q" id="p_25Cn_251"> <div class="p">
<span class="pN">251</span><span class="bold">Kusalo sabbadhammānan</span>ti “sabbe saṅkhārā aniccā”ti kusalo sabbadhammānaṁ, “sabbe saṅkhārā dukkhā”ti kusalo sabbadhammānaṁ, “sabbe dhammā anattā”ti kusalo sabbadhammānaṁ, “avijjāpaccayā saṅkhārā”ti kusalo sabbadhammānaṁ…pe…  “yaṁ kiñci samudayadhammaṁ sabbaṁ taṁ nirodhadhamman”ti kusalo sabbadhammānaṁ. Evampi kusalo sabbadhammānaṁ. </div>
</div>
<div class="q" id="p_25Cn_252"> <div class="p">
<span class="pN">252</span>Atha vā aniccato kusalo sabbadhammānaṁ, dukkhato…pe…  rogato…  gaṇḍato…  sallato…  aghato…  ābādhato…  parato…  palokato…  ītito…  upaddavato…  bhayato…  upasaggato…  calato…  pabhaṅguto…  addhuvato…  atāṇato…  aleṇato…  asaraṇato…  asaraṇībhūtato…  rittato…  tucchato…  suññato…  anattato…  ādīnavato…  vipariṇāmadhammato…  asārakato…  aghamūlato…  vadhakato…  vibhavato…  sāsavato…  saṅkhatato…  mārāmisato…  jātidhammato…  jarādhammato…  byādhidhammato…  maraṇadhammato…  sokaparidevadukkhadomanassupāyāsadhammato…  saṁkilesikadhammato…  samudayato…  atthaṅgamato…  assādato…  ādīnavato…  nissaraṇato kusalo sabbadhammānaṁ. Evampi kusalo sabbadhammānaṁ. </div>
</div>
<div class="q" id="p_25Cn_253"> <div class="p">
<span class="pN">253</span>Atha vā khandhakusalo dhātukusalo āyatanakusalo paṭiccasamuppādakusalo satipaṭṭhānakusalo sammappadhānakusalo iddhipādakusalo indriyakusalo balakusalo bojjhaṅgakusalo maggakusalo phalakusalo nibbānakusalo. Evampi kusalo sabbadhammānaṁ. </div>
</div>
<div class="q" id="p_25Cn_254"> <div class="p">
<span class="pN">254</span>Atha vā <span class="bold">sabbadhammā</span> vuccanti dvādasāyatanāni—  cakkhu ceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca. Yato ca ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṁkato āyatiṁ anuppādadhammo, ettāvatāpi kusalo sabbadhammānanti—  kusalo sabbadhammānaṁ. </div>
</div>
<div class="q" id="p_25Cn_255"> <div class="p">
<span class="pN">255</span><span class="bold">Sato bhikkhu paribbaje</span>ti. <span class="bold">Sato</span>ti catūhi kāraṇehi sato—  kāye kāyānupassanāsatipaṭṭhānaṁ bhāvento sato, vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato. </div>
</div>
<div class="q" id="p_25Cn_256"> <div class="p">
<span class="pN">256</span>Aparehipi catūhi kāraṇehi sato—  asatiparivajjanāya sato, satikaraṇīyānaṁ dhammānaṁ katattā sato, satiparibandhānaṁ dhammānaṁ hatattā sato, satinimittānaṁ dhammānaṁ asammuṭṭhattā sato. </div>
</div>
<div class="q" id="p_25Cn_257"> <div class="p">
<span class="pN">257</span>Aparehipi catūhi kāraṇehi sato—  satiyā samannāgatattā sato, satiyā vasitattā sato, satiyā pāguññena samannāgatattā sato, satiyā apaccorohaṇatāya sato. </div>
</div>
<div class="q" id="p_25Cn_258"> <div class="p">
<span class="pN">258</span>Aparehipi catūhi kāraṇehi sato—  satiyā samannāgatattā sato, santattā sato, samitattā sato, santadhammasamannāgatattā sato. Buddhānussatiyā sato, dhammānussatiyā sato, saṁghānussatiyā sato, sīlānussatiyā sato, cāgānussatiyā sato, devatānussatiyā sato, ānāpānassatiyā sato, maraṇassatiyā sato, kāyagatāsatiyā sato, upasamānussatiyā sato. Yā sati anussati…pe…  sammāsati satisambojjhaṅgo ekāyanamaggo, ayaṁ vuccati sati. Imāya satiyā upeto hoti samupeto upāgato samupāgato upapanno samupapanno samannāgato, so vuccati sato. <span class="bold">Bhikkhū</span>ti sattannaṁ dhammānaṁ bhinnattā bhikkhu—  sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. Bhinnā honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. </div>
</div>
<div class="q" id="p_25Cn_259"> <div class="p"> <table class="singleColumn"> <tr> <td> <div class="pN">259</div> <div class="G">Pajjena katena attanā, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Parinibbānagato vitiṇṇakaṅkho;</div> </td> </tr> <tr> <td> <div class="G">Vibhavañca bhavañca vippahāya,</div> </td> </tr> <tr> <td> <div class="G">Vusitavā khīṇapunabbhavo sa bhikkhūti.</div> </td> </tr> </table> </div>
</div>
<div class="q" id="p_25Cn_260"> <div class="p">
<span class="pN">260</span><span class="bold">Sato bhikkhu paribbaje</span>ti sato bhikkhu paribbaje, sato gaccheyya, sato tiṭṭheyya, sato nisīdeyya, sato seyyaṁ kappeyya, sato abhikkameyya, sato paṭikkameyya, sato ālokeyya, sato vilokeyya, sato samiñjeyya, sato pasāreyya, sato saṅghāṭipattacīvaraṁ dhāreyya, sato careyya vihareyya iriyeyya vatteyya pāleyya yapeyya yāpeyyāti—  sato bhikkhu paribbaje. Tenāha bhagavā—  </div>
</div>
<div class="q" id="p_25Cn_261"> <div class="p"> <table class="singleColumn"> <tr> <td> <div class="pN">261</div> <div class="G">“Kāmesu nābhigijjheyya,</div> </td> </tr> <tr> <td> <div class="G">manasānāvilo siyā;</div> </td> </tr> <tr> <td> <div class="G">Kusalo sabbadhammānaṁ,</div> </td> </tr> <tr> <td> <div class="G">sato bhikkhu paribbaje”ti.</div> </td> </tr> </table> </div>
</div>
<div class="q" id="p_25Cn_262"> <div class="p">
<span class="pN">262</span>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. Tassa brāhmaṇassa anupādāya āsavehi cittaṁ vimucci. Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā, bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—  “satthā me bhante bhagavā, sāvakohamasmī”ti. </div>
</div>
<div class="CENTER" id="p_25Cn_263">
<span class="pN">263</span>Ajitamāṇavapucchāniddeso paṭhamo.</div>
</html>
