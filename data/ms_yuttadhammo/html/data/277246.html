<html>
<div class="i">1.4.1.12 Attānudiṭṭhipahānasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Nandikkhayavagga</div>
<div class="h">Attānudiṭṭhipahānasutta</div>
<div class="q" id="p_13S4_885"> <div class="divNumber">167.</div> <div class="p">
<span class="pN">885</span>Atha kho aññataro bhikkhu…pe… etadavoca— “kathaṁ nu kho, bhante, jānato kathaṁ passato attānudiṭṭhi pahīyatī”ti? “Cakkhuṁ kho, bhikkhu, anattato jānato passato attānudiṭṭhi pahīyati. Rūpe anattato jānato passato attānudiṭṭhi pahīyati. Cakkhuviññāṇaṁ anattato jānato passato attānudiṭṭhi pahīyati. Cakkhusamphassaṁ anattato jānato passato attānudiṭṭhi pahīyati. Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattato jānato passato attānudiṭṭhi pahīyati…pe… jivhaṁ anattato jānato passato attānudiṭṭhi pahīyati…pe… manaṁ anattato jānato passato attānudiṭṭhi pahīyati. Dhamme… manoviññāṇaṁ… manosamphassaṁ… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattato jānato passato attānudiṭṭhi pahīyatī”ti. </div>
</div>
<div class="CENTER" id="p_13S4_886">
<span class="pN">886</span>Dvādasamaṁ.</div>
<div class="CENTER" id="p_13S4_887">
<span class="pN">887</span>Nandikkhayavaggo paṭhamo.</div>
<div class="SUMMARY" id="p_13S4_888">
<span class="pN">888</span><span class="firstLetter">T</span>assuddānaṁ</div>
<div class="q" id="p_13S4_889"> <div class="p"> <table class="singleColumn"> <tr> <td> <div class="pN">889</div> <div class="G">Nandikkhayena cattāro,</div> </td> </tr> <tr> <td> <div class="G">jīvakambavane duve;</div> </td> </tr> <tr> <td> <div class="G">Koṭṭhikena tayo vuttā,</div> </td> </tr> <tr> <td> <div class="G">micchā sakkāya attanoti.</div> </td> </tr> </table> </div>
</div>
</html>
