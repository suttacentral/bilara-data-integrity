<html>
<div class="i">10.1.11 Sabhiyakaccānasutta</div>
<div class="h">Abyākatasaṁyutta</div>
<div class="h">Abyākatavagga</div>
<div class="h">Sabhiyakaccānasutta</div>
<div class="q" id="p_13S4_1826"> <div class="divNumber">420.</div> <div class="p">
<span class="pN">1826</span>Ekaṁ samayaṁ āyasmā sabhiyo kaccāno ñātike viharati giñjakāvasathe. Atha kho vacchagotto paribbājako yenāyasmā sabhiyo kaccāno tenupasaṅkami; upasaṅkamitvā āyasmatā sabhiyena kaccānena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako āyasmantaṁ sabhiyaṁ kaccānaṁ etadavoca— “kiṁ nu kho bho, kaccāna, hoti tathāgato paraṁ maraṇā”ti? “Abyākataṁ kho etaṁ, vaccha, bhagavatā— ‘hoti tathāgato paraṁ maraṇā’”ti. “Kiṁ pana, bho kaccāna, na hoti tathāgato paraṁ maraṇā”ti? “Etampi kho, vaccha, abyākataṁ bhagavatā— ‘na hoti tathāgato paraṁ maraṇā’”ti. </div>
</div>
<div class="q" id="p_13S4_1827"> <div class="p">
<span class="pN">1827</span>“Kiṁ nu kho, bho kaccāna, hoti ca na ca hoti tathāgato paraṁ maraṇā”ti? “Abyākataṁ kho etaṁ, vaccha, bhagavatā— ‘hoti ca na ca hoti tathāgato paraṁ maraṇā’”ti. “Kiṁ pana, bho kaccāna, neva hoti na na hoti tathāgato paraṁ maraṇā”ti? “Etampi kho, vaccha, abyākataṁ bhagavatā— ‘neva hoti na na hoti tathāgato paraṁ maraṇā’”ti. </div>
</div>
<div class="q" id="p_13S4_1828"> <div class="p">
<span class="pN">1828</span>“‘Kiṁ nu kho, bho kaccāna, hoti tathāgato paraṁ maraṇā’ti, iti puṭṭho samāno— ‘abyākataṁ kho etaṁ, vaccha, bhagavatā— hoti tathāgato paraṁ maraṇā’ti vadesi. ‘Kiṁ pana, bho kaccāna, na hoti tathāgato paraṁ maraṇā’ti, iti puṭṭho samāno— ‘abyākataṁ kho etaṁ, vaccha, bhagavatā— na hoti tathāgato paraṁ maraṇā’ti vadesi. ‘Kiṁ nu kho, bho kaccāna, hoti ca na ca hoti tathāgato paraṁ maraṇā’ti, iti puṭṭho samāno— ‘abyākataṁ kho etaṁ, vaccha, bhagavatā— hoti ca na ca hoti tathāgato paraṁ maraṇā’ti vadesi. ‘Kiṁ pana, bho kaccāna, neva hoti na na hoti tathāgato paraṁ maraṇā’ti, iti puṭṭho samāno— ‘etampi kho, vaccha, abyākataṁ bhagavatā— neva hoti na na hoti tathāgato paraṁ maraṇā’ti vadesi. Ko nu kho, bho kaccāna, hetu, ko paccayo, yenetaṁ abyākataṁ samaṇena gotamenā”ti? “Yo ca, vaccha, hetu, yo ca paccayo paññāpanāya rūpīti vā arūpīti vā saññīti vā asaññīti vā nevasaññīnāsaññīti vā, so ca hetu, so ca paccayo sabbena sabbaṁ sabbathā sabbaṁ aparisesaṁ nirujjheyya. Kena naṁ paññāpayamāno paññāpeyya rūpīti vā arūpīti vā saññīti vā asaññīti vā nevasaññīnāsaññīti vā”ti. “Kīvaciraṁ pabbajitosi, bho kaccānā”ti? “Naciraṁ, āvuso, tīṇi vassānī”ti. “Yassapassa, āvuso, etamettakena ettakameva tampassa bahu, ko pana vādo evaṁ abhikkante”ti. </div>
</div>
<div class="CENTER" id="p_13S4_1829">
<span class="pN">1829</span>Ekādasamaṁ.</div>
<div class="CENTER" id="p_13S4_1830">
<span class="pN">1830</span>Abyākatavaggo paṭhamo.</div>
<div class="SUMMARY" id="p_13S4_1831">
<span class="pN">1831</span><span class="firstLetter">T</span>assuddānaṁ</div>
<div class="q" id="p_13S4_1832"> <div class="p"> <table class="singleColumn"> <tr> <td> <div class="pN">1832</div> <div class="G">Khemātherī anurādho,</div> </td> </tr> <tr> <td> <div class="G">sāriputtoti koṭṭhiko;</div> </td> </tr> <tr> <td> <div class="G">Moggallāno ca vaccho ca,</div> </td> </tr> <tr> <td> <div class="G">kutūhalasālānando;</div> </td> </tr> <tr> <td> <div class="G">Sabhiyo ekādasamanti.</div> </td> </tr> </table> </div>
</div>
<div class="ENDH3" id="p_13S4_1833">
<span class="pN">1833</span>Abyākatasaṁyuttaṁ samattaṁ.</div>
<div class="SUMMARY" id="p_13S4_1834">
<span class="pN">1834</span><span class="firstLetter">T</span>assuddānaṁ</div>
<div class="q" id="p_13S4_1835"> <div class="p"> <table class="singleColumn"> <tr> <td> <div class="pN">1835</div> <div class="G">Saḷāyatanavedanā,</div> </td> </tr> <tr> <td> <div class="G">mātugāmo jambukhādako;</div> </td> </tr> <tr> <td> <div class="G">Sāmaṇḍako moggallāno,</div> </td> </tr> <tr> <td> <div class="G">citto gāmaṇi saṅkhataṁ;</div> </td> </tr> <tr> <td> <div class="G">Abyākatanti dasadhāti.</div> </td> </tr> </table> </div>
</div>
<div class="ENDH3" id="p_13S4_1836">
<span class="pN">1836</span>Saḷāyatanavaggo catuttho.</div>
<div class="ENDBOOK" id="p_13S4_1837">
<span class="pN">1837</span>Saḷāyatanavaggasaṁyuttapāḷi niṭṭhitā.</div>
</html>
