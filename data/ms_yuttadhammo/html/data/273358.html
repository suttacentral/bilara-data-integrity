<html>
<div class="i">1.7.4 Tecattālīsavatta</div>
<div class="h">Kammakkhandhaka</div>
<div class="h">Pāpikāyadiṭṭhiyāappaṭinissagge ukkhepanīyakamma</div>
<div class="h">Tecattālīsavatta</div>
<div class="q" id="p_4V_321"> <div class="divNumber">70.</div> <div class="p">
<span class="pN">321</span>Pāpikāya diṭṭhiyā appaṭinissagge ukkhepanīyakammakatena, bhikkhave, bhikkhunā sammā vattitabbaṁ. Tatrāyaṁ sammāvattanā—  na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. Yāya āpattiyā saṁghena, pāpikāya diṭṭhiyā appaṭinissagge, ukkhepanīyakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā…pe…  na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”ti. </div>
</div>
<div class="CENTER" id="p_4V_322">
<span class="pN">322</span>Pāpikāya diṭṭhiyā appaṭinissagge ukkhepanīyakamme<br> tecattālīsavattaṁ niṭṭhitaṁ.</div>
<div class="q" id="p_4V_323"> <div class="divNumber">71.</div> <div class="p">
<span class="pN">323</span>Atha kho saṁgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṁ akāsi—  asambhogaṁ saṁghena. So saṁghena, pāpikāya diṭṭhiyā appaṭinissagge, ukkhepanīyakammakato vibbhami. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma ariṭṭho bhikkhu gaddhabādhipubbo saṁghena, pāpikāya diṭṭhiyā appaṭinissagge, ukkhepanīyakammakato vibbhamissatī”ti? Atha kho te bhikkhū bhagavato etamatthaṁ ārocesuṁ. </div>
</div>
<div class="q" id="p_4V_324"> <div class="p">
<span class="pN">324</span>Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi—  “saccaṁ kira, bhikkhave, ariṭṭho bhikkhu gaddhabādhipubbo saṁghena, pāpikāya diṭṭhiyā appaṭinissagge, ukkhepanīyakammakato vibbhamatī”ti? “Saccaṁ, bhagavā”ti. Vigarahi buddho bhagavā—  “ananucchavikaṁ…pe…  kathañhi nāma so, bhikkhave, moghapuriso saṁghena, pāpikāya diṭṭhiyā appaṭinissagge, ukkhepanīyakammakato vibbhamissati? Netaṁ, bhikkhave, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  “tena hi, bhikkhave, saṁgho, pāpikāya diṭṭhiyā appaṭinissagge, ukkhepanīyakammaṁ paṭippassambhetu. </div>
</div>
</html>
