<html>
<div class="i">7.7.5 Agadaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Agadaṅgapañha</div>
<div class="q" id="p_28Mi_2004"> <div class="divNumber">289.</div> <div class="p">
<span class="pN">2004</span>“Bhante nāgasena, ‘agadassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti. “Yathā, mahārāja, agade kimī na saṇṭhahanti; evameva kho, mahārāja, yoginā yogāvacarena mānase kilesā na saṇṭhapetabbā. Idaṁ, mahārāja, agadassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_2005"> <div class="p">
<span class="pN">2005</span>Puna caparaṁ, mahārāja, agado daṭṭhaphuṭṭhadiṭṭhaasitapītakhāyitasāyitaṁ sabbaṁ visaṁ paṭihanati; evameva kho, mahārāja, yoginā yogāvacarena rāgadosamohamānadiṭṭhivisaṁ sabbaṁ paṭihanitabbaṁ. Idaṁ, mahārāja, agadassa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena— </div>
</div>
<div class="q" id="p_28Mi_2006"> <div class="p"> <table class="singleColumn"> <tr> <td> <div class="pN">2006</div> <div class="G">‘Saṅkhārānaṁ sabhāvatthaṁ,</div> </td> </tr> <tr> <td> <div class="G">daṭṭhukāmena yoginā;</div> </td> </tr> <tr> <td> <div class="G">Agadeneva hotabbaṁ,</div> </td> </tr> <tr> <td> <div class="G">kilesavisanāsane’”ti.</div> </td> </tr> </table> </div>
</div>
<div class="CENTER" id="p_28Mi_2007">
<span class="pN">2007</span>Agadaṅgapañho pañcamo.</div>
</html>
