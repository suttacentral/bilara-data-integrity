<html>
<div class="i">6.2.2 Devadattasutta</div>
<div class="h">Brahmasaṁyutta</div>
<div class="h">Dutiyavagga</div>
<div class="h">Devadattasutta</div>
<div class="q" id="p_12S1_1095"> <div class="divNumber">183.</div> <div class="p">
<span class="pN">1095</span>Evaṁ me sutaṁ— ekaṁ samayaṁ bhagavā rājagahe viharati gijjhakūṭe pabbate acirapakkante devadatte. Atha kho brahmā sahampati abhikkantāya rattiyā abhikkantavaṇṇo kevalakappaṁ gijjhakūṭaṁ pabbataṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho brahmā sahampati devadattaṁ ārabbha bhagavato santike imaṁ gāthaṁ abhāsi— </div>
</div>
<div class="q" id="p_12S1_1096"> <div class="p"> <table class="singleColumn"> <tr> <td> <div class="pN">1096</div> <div class="G">“Phalaṁ ve kadaliṁ hanti,</div> </td> </tr> <tr> <td> <div class="G">phalaṁ veḷuṁ phalaṁ naḷaṁ;</div> </td> </tr> <tr> <td> <div class="G">Sakkāro kāpurisaṁ hanti,</div> </td> </tr> <tr> <td> <div class="G">gabbho assatariṁ yathā”ti.</div> </td> </tr> </table> </div>
</div>
</html>
