<html>
<div class="i">1.3.5.1 Paṭhamacatukkaniddesa</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="h">Paṭhamacatukkaniddesa</div>
<div class="q" id="p_26Ps_919"> <div class="divNumber">166.</div> <div class="p">
<span class="pN">919</span>Kathaṁ dīghaṁ assasanto “dīghaṁ assasāmī”ti pajānāti, dīghaṁ passasanto “dīghaṁ passasāmī”ti pajānāti? Dīghaṁ assāsaṁ addhānasaṅkhāte assasati, dīghaṁ passāsaṁ addhānasaṅkhāte passasati, dīghaṁ assāsapassāsaṁ addhānasaṅkhāte assasatipi passasatipi. Dīghaṁ assāsapassāsaṁ addhānasaṅkhāte assasatopi passasatopi chando uppajjati. Chandavasena tato sukhumataraṁ dīghaṁ assāsaṁ addhānasaṅkhāte assasati, chandavasena tato sukhumataraṁ dīghaṁ passāsaṁ addhānasaṅkhāte passasati, chandavasena tato sukhumataraṁ dīghaṁ assāsapassāsaṁ addhānasaṅkhāte assasatipi passasatipi. Chandavasena tato sukhumataraṁ dīghaṁ assāsapassāsaṁ addhānasaṅkhāte assasatopi passasatopi pāmojjaṁ uppajjati. Pāmojjavasena tato sukhumataraṁ dīghaṁ assāsaṁ addhānasaṅkhāte assasati, pāmojjavasena tato sukhumataraṁ dīghaṁ passāsaṁ addhānasaṅkhāte passasati, pāmojjavasena tato sukhumataraṁ dīghaṁ assāsapassāsaṁ addhānasaṅkhāte assasatipi passasatipi. Pāmojjavasena tato sukhumataraṁ dīghaṁ assāsapassāsaṁ addhānasaṅkhāte assasatopi passasatopi dīghaṁ assāsapassāsāpi cittaṁ vivattati, upekkhā saṇṭhāti. Imehi navahākārehi dīghaṁ assāsapassāsā kāyo. Upaṭṭhānaṁ sati. Anupassanā ñāṇaṁ. Kāyo upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ kāyaṁ anupassati. Tena vuccati—  “kāye kāyānupassanāsatipaṭṭhānabhāvanā”ti. </div>
</div>
<div class="q" id="p_26Ps_920"> <div class="divNumber">167.</div> <div class="p">
<span class="pN">920</span><span class="bold">Anupassatī</span>ti kathaṁ taṁ kāyaṁ anupassati? Aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati. Virajjati, no rajjati. Nirodheti, no samudeti. Paṭinissajjati, no ādiyati. Aniccato anupassanto niccasaññaṁ pajahati. Dukkhato anupassanto sukhasaññaṁ pajahati. Anattato anupassanto attasaññaṁ pajahati. Nibbindanto nandiṁ pajahati. Virajjanto rāgaṁ pajahati. Nirodhento samudayaṁ pajahati. Paṭinissajjanto ādānaṁ pajahati. Evaṁ taṁ kāyaṁ anupassati. </div>
</div>
<div class="q" id="p_26Ps_921"> <div class="p">
<span class="pN">921</span><span class="bold">Bhāvanā</span>ti catasso bhāvanā—  tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Dīghaṁ assāsapassāsavasena cittassa ekaggataṁ avikkhepaṁ pajānato viditā vedanā uppajjanti, viditā upaṭṭhahanti, viditā abbhatthaṁ gacchanti. Viditā saññā uppajjanti, viditā upaṭṭhahanti, viditā abbhatthaṁ gacchanti. Viditā vitakkā uppajjanti, viditā upaṭṭhahanti, viditā abbhatthaṁ gacchanti. </div>
</div>
<div class="q" id="p_26Ps_922"> <div class="p">
<span class="pN">922</span>Kathaṁ viditā vedanā uppajjanti, viditā upaṭṭhahanti, viditā abbhatthaṁ gacchanti? Kathaṁ vedanāya uppādo vidito hoti? Avijjāsamudayā vedanāsamudayoti—  paccayasamudayaṭṭhena vedanāya uppādo vidito hoti. Taṇhāsamudayā vedanāsamudayoti…  kammasamudayā vedanāsamudayoti…  phassasamudayā vedanāsamudayoti paccayasamudayaṭṭhena vedanāya uppādo vidito hoti. Nibbattilakkhaṇaṁ passatopi vedanāya uppādo vidito hoti. Evaṁ vedanāya uppādo vidito hoti. </div>
</div>
<div class="q" id="p_26Ps_923"> <div class="p">
<span class="pN">923</span>Kathaṁ vedanāya upaṭṭhānaṁ viditaṁ hoti? Aniccato manasikaroto khayatupaṭṭhānaṁ viditaṁ hoti. Dukkhato manasikaroto bhayatupaṭṭhānaṁ viditaṁ hoti. Anattato manasikaroto suññatupaṭṭhānaṁ viditaṁ hoti. Evaṁ vedanāya upaṭṭhānaṁ viditaṁ hoti. </div>
</div>
<div class="q" id="p_26Ps_924"> <div class="p">
<span class="pN">924</span>Kathaṁ vedanāya atthaṅgamo vidito hoti? Avijjānirodhā vedanānirodhoti—  paccayanirodhaṭṭhena vedanāya atthaṅgamo vidito hoti. Taṇhānirodhā vedanānirodhoti…pe…  kammanirodhā vedanānirodhoti…pe…  phassanirodhā vedanānirodhoti paccayanirodhaṭṭhena vedanāya atthaṅgamo vidito hoti. Vipariṇāmalakkhaṇaṁ passatopi vedanāya atthaṅgamo vidito hoti. Evaṁ vedanāya atthaṅgamo vidito hoti. Evaṁ viditā vedanā uppajjanti, viditā upaṭṭhahanti, viditā abbhatthaṁ gacchanti. </div>
</div>
<div class="q" id="p_26Ps_925"> <div class="p">
<span class="pN">925</span>Kathaṁ viditā saññā uppajjanti, viditā upaṭṭhahanti, viditā abbhatthaṁ gacchanti? Kathaṁ saññāya uppādo vidito hoti? Avijjāsamudayā saññāsamudayoti—  paccayasamudayaṭṭhena saññāya uppādo vidito hoti. Taṇhāsamudayā saññāsamudayoti…pe…  kammasamudayā saññāsamudayoti…pe…  phassasamudayā saññāsamudayoti—  paccayasamudayaṭṭhena saññāya uppādo vidito hoti. Nibbattilakkhaṇaṁ passatopi saññāya uppādo vidito hoti. Evaṁ saññāya uppādo vidito hoti. </div>
</div>
<div class="q" id="p_26Ps_926"> <div class="p">
<span class="pN">926</span>Kathaṁ saññāya upaṭṭhānaṁ viditaṁ hoti? Aniccato manasikaroto khayatupaṭṭhānaṁ viditaṁ hoti. Dukkhato manasikaroto bhayatupaṭṭhānaṁ viditaṁ hoti. Anattato manasikaroto suññatupaṭṭhānaṁ viditaṁ hoti. Evaṁ saññāya upaṭṭhānaṁ viditaṁ hoti. </div>
</div>
<div class="q" id="p_26Ps_927"> <div class="p">
<span class="pN">927</span>Kathaṁ saññāya atthaṅgamo vidito hoti? Avijjānirodhā saññānirodhoti—  paccayanirodhaṭṭhena saññāya atthaṅgamo vidito hoti. Taṇhānirodhā saññānirodhoti…pe…  kammanirodhā saññānirodhoti…pe…  phassanirodhā saññānirodhoti—  paccayanirodhaṭṭhena saññāya atthaṅgamo vidito hoti. Vipariṇāmalakkhaṇaṁ passatopi saññāya atthaṅgamo vidito hoti. Evaṁ saññāya atthaṅgamo vidito hoti. Evaṁ viditā saññā uppajjanti, viditā upaṭṭhahanti, viditā abbhatthaṁ gacchanti. </div>
</div>
<div class="q" id="p_26Ps_928"> <div class="p">
<span class="pN">928</span>Kathaṁ viditā vitakkā uppajjanti, viditā upaṭṭhahanti, viditā abbhatthaṁ gacchanti? Kathaṁ vitakkānaṁ uppādo vidito hoti? Avijjāsamudayā vitakkasamudayoti—  paccayasamudayaṭṭhena vitakkānaṁ uppādo vidito hoti. Taṇhāsamudayā vitakkasamudayoti…pe…  kammasamudayā vitakkasamudayoti…pe…  saññāsamudayā vitakkasamudayoti—  paccayasamudayaṭṭhena vitakkānaṁ uppādo vidito hoti. Nibbattilakkhaṇaṁ passatopi vitakkānaṁ uppādo vidito hoti. Evaṁ vitakkānaṁ uppādo vidito hoti. </div>
</div>
<div class="q" id="p_26Ps_929"> <div class="p">
<span class="pN">929</span>Kathaṁ vitakkānaṁ upaṭṭhānaṁ viditaṁ hoti? Aniccato manasikaroto khayatupaṭṭhānaṁ viditaṁ hoti. Dukkhato manasikaroto bhayatupaṭṭhānaṁ viditaṁ hoti. Anattato manasikaroto suññatupaṭṭhānaṁ viditaṁ hoti. Evaṁ vitakkānaṁ upaṭṭhānaṁ viditaṁ hoti. </div>
</div>
<div class="q" id="p_26Ps_930"> <div class="p">
<span class="pN">930</span>Kathaṁ vitakkānaṁ atthaṅgamo vidito hoti? Avijjānirodhā vitakkanirodhoti—  paccayanirodhaṭṭhena vitakkānaṁ atthaṅgamo vidito hoti. Taṇhānirodhā vitakkanirodhoti…pe…  kammanirodhā vitakkanirodhoti…pe…  saññānirodhā vitakkanirodhoti—  paccayanirodhaṭṭhena vitakkānaṁ atthaṅgamo vidito hoti. Vipariṇāmalakkhaṇaṁ passatopi vitakkānaṁ atthaṅgamo vidito hoti. Evaṁ vitakkānaṁ atthaṅgamo vidito hoti. Evaṁ viditā vitakkā uppajjanti, viditā upaṭṭhahanti, viditā abbhatthaṁ gacchanti. </div>
</div>
<div class="q" id="p_26Ps_931"> <div class="divNumber">168.</div> <div class="p">
<span class="pN">931</span>Dīghaṁ assāsapassāsavasena cittassa ekaggataṁ avikkhepaṁ pajānanto indriyāni samodhāneti, gocarañca pajānāti, samatthañca paṭivijjhati…pe…  maggaṁ samodhāneti, dhamme samodhāneti, gocarañca pajānāti, samatthañca paṭivijjhati. </div>
</div>
<div class="q" id="p_26Ps_932"> <div class="p">
<span class="pN">932</span><span class="bold">Indriyāni samodhānetī</span>ti kathaṁ indriyāni samodhāneti? Adhimokkhaṭṭhena saddhindriyaṁ samodhāneti, paggahaṭṭhena vīriyindriyaṁ samodhāneti, upaṭṭhānaṭṭhena satindriyaṁ samodhāneti, avikkhepaṭṭhena samādhindriyaṁ samodhāneti, dassanaṭṭhena paññindriyaṁ samodhāneti. Ayaṁ puggalo imāni indriyāni imasmiṁ ārammaṇe samodhāneti. Tena vuccati—  “indriyāni samodhānetī”ti. </div>
</div>
<div class="q" id="p_26Ps_933"> <div class="p">
<span class="pN">933</span><span class="bold">Gocarañca pajānātī</span>ti yaṁ tassa ārammaṇaṁ, taṁ tassa gocaraṁ. Yaṁ tassa gocaraṁ, taṁ tassa ārammaṇaṁ. <span class="bold">Pajānātī</span>ti puggalo. Pajānanā paññā. </div>
</div>
<div class="q" id="p_26Ps_934"> <div class="p">
<span class="pN">934</span><span class="bold">Saman</span>ti ārammaṇassa upaṭṭhānaṁ samaṁ, cittassa avikkhepo samaṁ, cittassa adhiṭṭhānaṁ samaṁ, cittassa vodānaṁ samaṁ. <span class="bold">Attho</span>ti anavajjaṭṭho niklesaṭṭho vodānaṭṭho paramaṭṭho. <span class="bold">Paṭivijjhatī</span>ti ārammaṇassa upaṭṭhānaṭṭhaṁ paṭivijjhati, cittassa avikkhepaṭṭhaṁ paṭivijjhati, cittassa adhiṭṭhānaṭṭhaṁ paṭivijjhati, cittassa vodānaṭṭhaṁ paṭivijjhati. Tena vuccati—  “samatthañca paṭivijjhatī”ti. </div>
</div>
<div class="q" id="p_26Ps_935"> <div class="p">
<span class="pN">935</span><span class="bold">Balāni samodhānetī</span>ti kathaṁ balāni samodhāneti? Assaddhiye akampiyaṭṭhena saddhābalaṁ samodhāneti, kosajje akampiyaṭṭhena vīriyabalaṁ samodhāneti, pamāde akampiyaṭṭhena satibalaṁ samodhāneti, uddhacce akampiyaṭṭhena samādhibalaṁ samodhāneti, avijjāya akampiyaṭṭhena paññābalaṁ samodhāneti. Ayaṁ puggalo imāni balāni imasmiṁ ārammaṇe samodhāneti. Tena vuccati—  balāni samodhānetīti. Gocarañca pajānātīti…pe…  tena vuccati—  “samatthañca paṭivijjhatī”ti. </div>
</div>
<div class="q" id="p_26Ps_936"> <div class="p">
<span class="pN">936</span><span class="bold">Bojjhaṅge samodhānetī</span>ti kathaṁ bojjhaṅge samodhāneti? Upaṭṭhānaṭṭhena satisambojjhaṅgaṁ samodhāneti, pavicayaṭṭhena dhammavicayasambojjhaṅgaṁ samodhāneti, paggahaṭṭhena vīriyasambojjhaṅgaṁ samodhāneti, pharaṇaṭṭhena pītisambojjhaṅgaṁ samodhāneti, upasamaṭṭhena passaddhisambojjhaṅgaṁ samodhāneti, avikkhepaṭṭhena samādhisambojjhaṅgaṁ samodhāneti, paṭisaṅkhānaṭṭhena upekkhāsambojjhaṅgaṁ samodhāneti. Ayaṁ puggalo ime bojjhaṅge imasmiṁ ārammaṇe samodhāneti. Tena vuccati—  “bojjhaṅge samodhānetī”ti. Gocarañca pajānātīti…pe…  tena vuccati—  “samatthañca paṭivijjhatī”ti. </div>
</div>
<div class="q" id="p_26Ps_937"> <div class="p">
<span class="pN">937</span><span class="bold">Maggaṁ samodhānetī</span>ti kathaṁ maggaṁ samodhāneti? Dassanaṭṭhena sammādiṭṭhiṁ samodhāneti, abhiniropanaṭṭhena sammāsaṅkappaṁ samodhāneti, pariggahaṭṭhena sammāvācaṁ samodhāneti, samuṭṭhānaṭṭhena sammākammantaṁ samodhāneti, vodānaṭṭhena sammāājīvaṁ samodhāneti, paggahaṭṭhena sammāvāyāmaṁ samodhāneti, upaṭṭhānaṭṭhena sammāsatiṁ samodhāneti, avikkhepaṭṭhena sammāsamādhiṁ samodhāneti. Ayaṁ puggalo imaṁ maggaṁ imasmiṁ ārammaṇe samodhāneti. Tena vuccati—  “maggaṁ samodhānetī”ti. Gocarañca pajānātīti…pe…  tena vuccati—  “samatthañca paṭivijjhatī”ti. </div>
</div>
<div class="q" id="p_26Ps_938"> <div class="p">
<span class="pN">938</span><span class="bold">Dhamme samodhānetī</span>ti kathaṁ dhamme samodhāneti? Ādhipateyyaṭṭhena indriyāni samodhāneti, akampiyaṭṭhena balāni samodhāneti, niyyānaṭṭhena bojjhaṅge samodhāneti, hetuṭṭhena maggaṁ samodhāneti, upaṭṭhānaṭṭhena satipaṭṭhānaṁ samodhāneti, padahanaṭṭhena sammappadhānaṁ samodhāneti, ijjhanaṭṭhena iddhipādaṁ samodhāneti tathaṭṭhena saccaṁ samodhāneti, avikkhepaṭṭhena samathaṁ samodhāneti, anupassanaṭṭhena vipassanaṁ samodhāneti, ekarasaṭṭhena samathavipassanaṁ samodhāneti, anativattanaṭṭhena yuganaddhaṁ samodhāneti, saṁvaraṭṭhena sīlavisuddhiṁ samodhāneti, avikkhepaṭṭhena cittavisuddhiṁ samodhāneti, dassanaṭṭhena diṭṭhivisuddhiṁ samodhāneti, vimuttaṭṭhena vimokkhaṁ samodhāneti, paṭivedhaṭṭhena vijjaṁ samodhāneti, pariccāgaṭṭhena vimuttiṁ samodhāneti, samucchedaṭṭhena khaye ñāṇaṁ samodhāneti, paṭippassaddhaṭṭhena anuppāde ñāṇaṁ samodhāneti, chandaṁ mūlaṭṭhena samodhāneti, manasikāraṁ samuṭṭhānaṭṭhena samodhāneti, phassaṁ samodhānaṭṭhena samodhāneti, vedanaṁ samosaraṇaṭṭhena samodhāneti, samādhiṁ pamukhaṭṭhena samodhāneti, satiṁ ādhipateyyaṭṭhena samodhāneti, paññaṁ taduttaraṭṭhena samodhāneti, vimuttiṁ sāraṭṭhena samodhāneti, amatogadhaṁ nibbānaṁ pariyosānaṭṭhena samodhāneti. Ayaṁ puggalo ime dhamme imasmiṁ ārammaṇe samodhāneti. Tena vuccati—  “dhamme samodhānetī”ti. </div>
</div>
<div class="q" id="p_26Ps_939"> <div class="p">
<span class="pN">939</span><span class="bold">Gocarañca pajānātī</span>ti yaṁ tassa ārammaṇaṁ, taṁ tassa gocaraṁ. Yaṁ tassa gocaraṁ, taṁ tassa ārammaṇaṁ <span class="bold">pajānātī</span>ti puggalo. Pajānanā paññā. <span class="bold">Saman</span>ti ārammaṇassa upaṭṭhānaṁ samaṁ, cittassa avikkhepo samaṁ, cittassa adhiṭṭhānaṁ samaṁ, cittassa vodānaṁ samaṁ. <span class="bold">Attho</span>ti anavajjaṭṭho niklesaṭṭho vodānaṭṭho paramaṭṭho. <span class="bold">Paṭivijjhatī</span>ti ārammaṇassa upaṭṭhānaṭṭhaṁ paṭivijjhati, cittassa avikkhepaṭṭhaṁ paṭivijjhati, cittassa adhiṭṭhānaṭṭhaṁ paṭivijjhati, cittassa vodānaṭṭhaṁ paṭivijjhati. Tena vuccati—  “samatthañca paṭivijjhatī”ti. (1) </div>
</div>
<div class="q" id="p_26Ps_940"> <div class="divNumber">169.</div> <div class="p">
<span class="pN">940</span>Kathaṁ rassaṁ assasanto “rassaṁ assasāmī”ti pajānāti, rassaṁ passasanto “rassaṁ passasāmī”ti pajānāti? Rassaṁ assāsaṁ ittarasaṅkhāte assasati, rassaṁ passāsaṁ ittarasaṅkhāte passasati, rassaṁ assāsapassāsaṁ ittarasaṅkhāte assasatipi passasatipi. Rassaṁ assāsapassāsaṁ ittarasaṅkhāte assasatopi passasatopi chando uppajjati. Chandavasena tato sukhumataraṁ rassaṁ assāsaṁ ittarasaṅkhāte assasati. Chandavasena tato sukhumataraṁ rassaṁ passāsaṁ ittarasaṅkhāte passasati. Chandavasena tato sukhumataraṁ rassaṁ assāsapassāsaṁ ittarasaṅkhāte assasatipi passasatipi. Chandavasena tato sukhumataraṁ rassaṁ assāsapassāsaṁ ittarasaṅkhāte assasatopi passasatopi pāmojjaṁ uppajjati. Pāmojjavasena tato sukhumataraṁ rassaṁ assāsaṁ ittarasaṅkhāte assasati, pāmojjavasena tato sukhumataraṁ rassaṁ passāsaṁ ittarasaṅkhāte passasati, pāmojjavasena tato sukhumataraṁ rassaṁ assāsapassāsaṁ ittarasaṅkhāte assasatipi passasatipi. Pāmojjavasena tato sukhumataraṁ rassaṁ assāsapassāsaṁ ittarasaṅkhāte assasatopi passasatopi rassā assāsapassāsā cittaṁ vivattati, upekkhā saṇṭhāti. Imehi navahākārehi rassā assāsapassāsā kāyo upaṭṭhānaṁ sati anupassanā ñāṇaṁ. Kāyo upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ kāyaṁ anupassati. Tena vuccati—  “kāye kāyānupassanāsatipaṭṭhānabhāvanā”ti. </div>
</div>
<div class="q" id="p_26Ps_941"> <div class="p">
<span class="pN">941</span><span class="bold">Anupassatī</span>ti kathaṁ taṁ kāyaṁ anupassati…pe…  evaṁ taṁ kāyaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. Rassaṁ assāsapassāsavasena cittassa ekaggataṁ avikkhepaṁ pajānato viditā vedanā uppajjanti…pe…  rassaṁ assāsapassāsavasena cittassa ekaggataṁ avikkhepaṁ pajānanto indriyāni samodhāneti…pe…  tena vuccati—  “samatthañca paṭivijjhatī”ti. (2) </div>
</div>
<div class="q" id="p_26Ps_942"> <div class="divNumber">170.</div> <div class="p">
<span class="pN">942</span>Kathaṁ “sabbakāyapaṭisaṁvedī assasissāmī”ti sikkhati, “sabbakāyapaṭisaṁvedī passasissāmī”ti sikkhati? <span class="bold">Kāyo</span>ti dve kāyā—  nāmakāyo ca rūpakāyo ca. Katamo nāmakāyo? Vedanā, saññā, cetanā, phasso, manasikāro, nāmañca nāmakāyo ca, ye ca vuccanti cittasaṅkhārā—  ayaṁ nāmakāyo. Katamo rūpakāyo? Cattāro ca mahābhūtā, catunnañca mahābhūtānaṁ upādāyarūpaṁ, assāso ca passāso ca, nimittañca upanibandhanā, ye ca vuccanti kāyasaṅkhārā—  ayaṁ rūpakāyo. </div>
</div>
<div class="q" id="p_26Ps_943"> <div class="p">
<span class="pN">943</span>Kathaṁ te kāyā paṭividitā honti? Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. Dīghaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. Rassaṁ assāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. Rassaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. </div>
</div>
<div class="q" id="p_26Ps_944"> <div class="p">
<span class="pN">944</span>Āvajjato te kāyā paṭividitā honti, pajānato te kāyā paṭividitā honti, passato te kāyā paṭividitā honti, paccavekkhato te kāyā paṭividitā honti, cittaṁ adhiṭṭhahato te kāyā paṭividitā honti, saddhāya adhimuccato te kāyā paṭividitā honti, vīriyaṁ paggaṇhato te kāyā paṭividitā honti, satiṁ upaṭṭhāpayato te kāyā paṭividitā honti, cittaṁ samādahato te kāyā paṭividitā honti, paññāya pajānato te kāyā paṭividitā honti, abhiññeyyaṁ abhijānato te kāyā paṭividitā honti, pariññeyyaṁ parijānato te kāyā paṭividitā honti, pahātabbaṁ pajahato te kāyā paṭividitā honti, bhāvetabbaṁ bhāvayato te kāyā paṭividitā honti, sacchikātabbaṁ sacchikaroto te kāyā paṭividitā honti. Evaṁ te kāyā paṭividitā honti. Sabbakāyapaṭisaṁvedī assāsapassāsā kāyo upaṭṭhānaṁ sati anupassanā ñāṇaṁ. Kāyo upaṭṭhānaṁ, no sati. Sati upaṭṭhānañceva sati ca. Tāya satiyā tena ñāṇena taṁ kāyaṁ anupassati. Tena vuccati—  “kāye kāyānupassanāsatipaṭṭhānabhāvanā”ti. </div>
</div>
<div class="q" id="p_26Ps_945"> <div class="p">
<span class="pN">945</span><span class="bold">Anupassatī</span>ti kathaṁ taṁ kāyaṁ anupassati…pe…  evaṁ taṁ kāyaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. </div>
</div>
<div class="q" id="p_26Ps_946"> <div class="p">
<span class="pN">946</span>Sabbakāyapaṭisaṁvedī assāsapassāsānaṁ saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṁvaraṭṭho, ayaṁ adhisīlasikkhā. Yo tattha avikkhepaṭṭho, ayaṁ adhicittasikkhā. Yo tattha dassanaṭṭho, ayaṁ adhipaññāsikkhā. Imā tisso sikkhāyo āvajjanto sikkhati, jānanto sikkhati, passanto sikkhati, paccavekkhanto sikkhati, cittaṁ adhiṭṭhahanto sikkhati, saddhāya adhimuccanto sikkhati, vīriyaṁ paggaṇhanto sikkhati, satiṁ upaṭṭhapento sikkhati, cittaṁ samādahanto sikkhati, paññāya pajānanto sikkhati, abhiññeyyaṁ abhijānanto sikkhati, pariññeyyaṁ parijānanto sikkhati, pahātabbaṁ pajahanto sikkhati, bhāvetabbaṁ bhāvento sikkhati, sacchikātabbaṁ sacchikaronto sikkhati. </div>
</div>
<div class="q" id="p_26Ps_947"> <div class="p">
<span class="pN">947</span>Sabbakāyapaṭisaṁvedī assāsapassāsavasena cittassa ekaggataṁ avikkhepaṁ pajānato viditā vedanā uppajjanti…pe…  sabbakāyapaṭisaṁvedī assāsapassāsavasena cittassa ekaggataṁ avikkhepaṁ pajānanto indriyāni samodhāneti…pe…  tena vuccati—  “samatthañca paṭivijjhatī”ti. (3) </div>
</div>
<div class="q" id="p_26Ps_948"> <div class="divNumber">171.</div> <div class="p">
<span class="pN">948</span>Kathaṁ “passambhayaṁ kāyasaṅkhāraṁ assasissāmī”ti sikkhati, “passambhayaṁ kāyasaṅkhāraṁ passasissāmī”ti sikkhati? Katamo kāyasaṅkhāro? Dīghaṁ assāsā kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento nirodhento vūpasamento sikkhati. Dīghaṁ passāsā kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento nirodhento vūpasamento sikkhati. Rassaṁ assāsā rassaṁ passāsā. Sabbakāyapaṭisaṁvedī assāsā sabbakāyapaṭisaṁvedī passāsā kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento nirodhento vūpasamento sikkhati. </div>
</div>
<div class="q" id="p_26Ps_949"> <div class="p">
<span class="pN">949</span>Yathārūpehi kāyasaṅkhārehi yā kāyassa ānamanā vinamanā sannamanā paṇamanā iñjanā phandanā calanā pakampanā—  passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti sikkhati. Yathārūpehi kāyasaṅkhārehi yā kāyassa na ānamanā na vinamanā na sannamanā na paṇamanā aniñjanā aphandanā acalanā akampanā santaṁ sukhumaṁ passambhayaṁ kāyasaṅkhāraṁ assasissāmīti sikkhati, passambhayaṁ kāyasaṅkhāraṁ passasissāmīti sikkhati. </div>
</div>
<div class="q" id="p_26Ps_950"> <div class="p">
<span class="pN">950</span>Iti kira “passambhayaṁ kāyasaṅkhāraṁ assasissāmī”ti sikkhati, “passambhayaṁ kāyasaṅkhāraṁ passasissāmī”ti sikkhati. Evaṁ sante vātūpaladdhiyā ca pabhāvanā na hoti, assāsapassāsānañca pabhāvanā na hoti, ānāpānassatiyā ca pabhāvanā na hoti, ānāpānassatisamādhissa ca pabhāvanā na hoti; na ca naṁ taṁ samāpattiṁ paṇḍitā samāpajjantipi vuṭṭhahantipi. </div>
</div>
<div class="q" id="p_26Ps_951"> <div class="p">
<span class="pN">951</span>Iti kira “passambhayaṁ kāyasaṅkhāraṁ assasissāmī”ti sikkhati, “passambhayaṁ kāyasaṅkhāraṁ passasissāmī”ti sikkhati. Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti. Ānāpānassatisamādhissa ca pabhāvanā hoti; tañca naṁ samāpattiṁ paṇḍitā samāpajjantipi vuṭṭhahantipi. Yathā kathaṁ viya? Seyyathāpi kaṁse ākoṭite paṭhamaṁ oḷārikā saddā pavattanti. Oḷārikānaṁ saddānaṁ nimittaṁ suggahitattā sumanasikatattā sūpadhāritattā niruddhepi oḷārike sadde, atha pacchā sukhumakā saddā pavattanti. Sukhumakānaṁ saddānaṁ nimittaṁ suggahitattā sumanasikatattā sūpadhāritattā niruddhepi sukhumake sadde, atha pacchā sukhumasaddanimittārammaṇatāpi cittaṁ pavattati. Evamevaṁ paṭhamaṁ oḷārikā assāsapassāsā pavattanti; oḷārikānaṁ assāsapassāsānaṁ nimittaṁ suggahitattā sumanasikatattā sūpadhāritattā niruddhepi oḷārike assāsapassāse, atha pacchā sukhumakā assāsapassāsā pavattanti. Sukhumakānaṁ assāsapassāsānaṁ nimittaṁ suggahitattā sumanasikatattā sūpadhāritattā niruddhepi sukhumake assāsapassāse, atha pacchā sukhumakaassāsapassāsānaṁ nimittārammaṇatāpi cittaṁ na vikkhepaṁ gacchati. </div>
</div>
<div class="q" id="p_26Ps_952"> <div class="p">
<span class="pN">952</span>Evaṁ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti, ānāpānassatisamādhissa ca pabhāvanā hoti; tañca naṁ samāpattiṁ paṇḍitā samāpajjantipi vuṭṭhahantipi. Passambhayaṁ kāyasaṅkhāraṁ assāsapassāsā kāyo upaṭṭhānaṁ sati anupassanā ñāṇaṁ. Kāyo upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ kāyaṁ anupassati. Tena vuccati—  “kāye kāyānupassanāsatipaṭṭhānabhāvanā”ti. </div>
</div>
<div class="q" id="p_26Ps_953"> <div class="p">
<span class="pN">953</span><span class="bold">Anupassatī</span>ti kathaṁ taṁ kāyaṁ anupassati…pe…  evaṁ taṁ kāyaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. Passambhayaṁ kāyasaṅkhāraṁ, assāsapassāsānaṁ saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṁvaraṭṭho, ayaṁ adhisīlasikkhā; yo tattha avikkhepaṭṭho, ayaṁ adhicittasikkhā; yo tattha dassanaṭṭho ayaṁ adhipaññāsikkhā. Imā tisso sikkhāyo āvajjanto sikkhati…pe…  sacchikātabbaṁ sacchikaronto sikkhati, passambhayaṁ kāyasaṅkhāraṁ assāsapassāsavasena cittassa ekaggataṁ avikkhepaṁ pajānato viditā vedanā uppajjanti…pe…  passambhayaṁ kāyasaṅkhāraṁ assāsapassāsavasena cittassa ekaggataṁ avikkhepaṁ pajānanto indriyāni samodhāneti…pe…  tena vuccati—  “samatthañca paṭivijjhatī”ti. (4) </div>
</div>
<div class="q" id="p_26Ps_954"> <div class="p">
<span class="pN">954</span>Aṭṭha anupassanāñāṇāni, aṭṭha ca upaṭṭhānānussatiyo, cattāri suttantikavatthūni kāye kāyānupassanāya. </div>
</div>
<div class="CENTER" id="p_26Ps_955">
<span class="pN">955</span>Bhāṇavāro.</div>
</html>
