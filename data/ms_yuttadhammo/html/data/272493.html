<html>
<div class="i">7.24--25 Ekekalomatāuṇṇālakkhaṇāni</div>
<div class="h">Lakkhaṇasutta</div>
<div class="q" id="h_8D_529"> <h2 class="paliSectionName">
<span class="pN">529</span>Ekekalomatāuṇṇālakkhaṇāni </h2>
</div>
<div class="q" id="p_8D_530"> <div class="divNumber">232.</div> <div class="p">
<span class="pN">530</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno musāvādaṁ pahāya musāvādā paṭivirato ahosi, saccavādī saccasandho theto paccayiko avisaṁvādako lokassa. So tassa kammassa kaṭattā upacitattā…pe…  so tato cuto itthattaṁ āgato samāno imāni dve mahāpurisalakkhaṇāni paṭilabhati. Ekekalomo ca hoti, uṇṇā ca bhamukantare jātā hoti odātā mudutūlasannibhā. </div>
</div>
<div class="q" id="p_8D_531"> <div class="p">
<span class="pN">531</span>So tehi lakkhaṇehi samannāgato, sace agāraṁ ajjhāvasati, rājā hoti cakkavattī…pe…  rājā samāno kiṁ labhati? Mahāssa jano upavattati, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṁ labhati…pe…  buddho samāno kiṁ labhati? Mahāssa jano upavattati, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_532"> <div class="divNumber">233.</div> <div class="p">
<span class="pN">532</span>Tatthetaṁ vuccati—  </div>
</div>
<div class="q" id="p_8D_533"> <div class="p"> <table class="singleColumn"> <tr> <td> <div class="pN">533</div> <div class="G">“Saccappaṭiñño purimāsu jātisu,</div> </td> </tr> <tr> <td> <div class="G">Advejjhavāco alikaṁ vivajjayi;</div> </td> </tr> <tr> <td> <div class="G">Na so visaṁvādayitāpi kassaci,</div> </td> </tr> <tr> <td> <div class="G">Bhūtena tacchena tathena bhāsayi.</div> </td> </tr> </table> </div>
</div>
<div class="q" id="p_8D_534"> <div class="p"> <table class="singleColumn"> <tr> <td> <div class="pN">534</div> <div class="G">Setā susukkā mudutūlasannibhā,</div> </td> </tr> <tr> <td> <div class="G">Uṇṇā sujātā bhamukantare ahu;</div> </td> </tr> <tr> <td> <div class="G">Na lomakūpesu duve ajāyisuṁ,</div> </td> </tr> <tr> <td> <div class="G">Ekekalomūpacitaṅgavā ahu.</div> </td> </tr> </table> </div>
</div>
<div class="q" id="p_8D_535"> <div class="p"> <table class="singleColumn"> <tr> <td> <div class="pN">535</div> <div class="G">Taṁ lakkhaṇaññū bahavo samāgatā,</div> </td> </tr> <tr> <td> <div class="G">Byākaṁsu uppādanimittakovidā;</div> </td> </tr> <tr> <td> <div class="G">Uṇṇā ca lomā ca yathā susaṇṭhitā,</div> </td> </tr> <tr> <td> <div class="G">Upavattatī īdisakaṁ bahujjano.</div> </td> </tr> </table> </div>
</div>
<div class="q" id="p_8D_536"> <div class="p"> <table class="singleColumn"> <tr> <td> <div class="pN">536</div> <div class="G">Gihimpi santaṁ upavattatī jano,</div> </td> </tr> <tr> <td> <div class="G">Bahu puratthāpakatena kammunā;</div> </td> </tr> <tr> <td> <div class="G">Akiñcanaṁ pabbajitaṁ anuttaraṁ,</div> </td> </tr> <tr> <td> <div class="G">Buddhampi santaṁ upavattati jano”ti.</div> </td> </tr> </table> </div>
</div>
</html>
