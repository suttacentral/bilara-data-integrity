<html>
<div class="i">2.3.1.3 Cīvaraparivattanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Cīvaraparivattanasikkhāpada</div>
<div class="q" id="p_2V_2450"> <div class="divNumber">743.</div> <div class="p">
<span class="pN">2450</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī aññatarāya bhikkhuniyā saddhiṁ cīvaraṁ parivattetvā paribhuñji. Atha kho sā bhikkhunī taṁ cīvaraṁ saṅgharitvā nikkhipi. Thullanandā bhikkhunī taṁ bhikkhuniṁ etadavoca—  “yaṁ te, ayye, mayā saddhiṁ cīvaraṁ parivattitaṁ, kahaṁ taṁ cīvaran”ti? Atha kho sā bhikkhunī taṁ cīvaraṁ nīharitvā thullanandāya bhikkhuniyā dassesi. Thullanandā bhikkhunī taṁ bhikkhuniṁ etadavoca—  “handāyye, tuyhaṁ cīvaraṁ, āhara metaṁ cīvaraṁ, yaṁ tuyhaṁ tuyhamevetaṁ, yaṁ mayhaṁ mayhamevetaṁ, āhara metaṁ, sakaṁ paccāharā”ti acchindi. </div>
</div>
<div class="q" id="p_2V_2451"> <div class="p">
<span class="pN">2451</span>Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā bhikkhuniyā saddhiṁ cīvaraṁ parivattetvā acchindissatī”ti. Atha kho tā bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ…pe…  “saccaṁ kira, bhikkhave, thullanandā bhikkhunī bhikkhuniyā saddhiṁ cīvaraṁ parivattetvā acchindatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī bhikkhuniyā saddhiṁ cīvaraṁ parivattetvā acchindissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2452"> <div class="divNumber">744.</div> <div class="p">
<span class="pN">2452</span><span class="bold">“Yā pana bhikkhunī bhikkhuniyā saddhiṁ cīvaraṁ parivattetvā sā pacchā evaṁ vadeyya—  ‘handāyye, tuyhaṁ cīvaraṁ āhara, metaṁ cīvaraṁ, yaṁ tuyhaṁ tuyhamevetaṁ, yaṁ mayhaṁ mayhamevetaṁ, āhara metaṁ, sakaṁ paccāharā’ti acchindeyya vā acchindāpeyya vā, nissaggiyaṁ pācittiyan”</span>ti. (<span class="italic">3</span>:<span class="bold">28</span>) </div>
</div>
<div class="q" id="p_2V_2453"> <div class="divNumber">745.</div> <div class="p">
<span class="pN">2453</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2454"> <div class="p">
<span class="pN">2454</span><span class="bold">Bhikkhuniyā saddhin</span>ti aññāya bhikkhuniyā saddhiṁ. </div>
</div>
<div class="q" id="p_2V_2455"> <div class="p">
<span class="pN">2455</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ. </div>
</div>
<div class="q" id="p_2V_2456"> <div class="p">
<span class="pN">2456</span><span class="bold">Parivattetvā</span>ti parittena vā vipulaṁ, vipulena vā parittaṁ. </div>
</div>
<div class="q" id="p_2V_2457"> <div class="p">
<span class="pN">2457</span><span class="bold">Acchindeyyā</span>ti sayaṁ acchindati nissaggiyaṁ pācittiyaṁ. </div>
</div>
<div class="q" id="p_2V_2458"> <div class="p">
<span class="pN">2458</span><span class="bold">Acchindāpeyyā</span>ti aññaṁ āṇāpeti, āpatti dukkaṭassa. Sakiṁ āṇattā bahukampi acchindati, nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe…  “idaṁ me, ayye, cīvaraṁ bhikkhuniyā saddhiṁ parivattetvā acchinnaṁ nissaggiyaṁ, imāhaṁ saṁghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti. </div>
</div>
<div class="q" id="p_2V_2459"> <div class="divNumber">746.</div> <div class="p">
<span class="pN">2459</span>Upasampannāya upasampannasaññā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ. Upasampannāya vematikā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ. Upasampannāya anupasampannasaññā cīvaraṁ parivattetvā acchindati vā acchindāpeti vā, nissaggiyaṁ pācittiyaṁ. </div>
</div>
<div class="q" id="p_2V_2460"> <div class="p">
<span class="pN">2460</span>Aññaṁ parikkhāraṁ parivattetvā acchindati vā acchindāpeti vā, āpatti dukkaṭassa. Anupasampannāya saddhiṁ cīvaraṁ vā aññaṁ vā parikkhāraṁ parivattetvā acchindati vā acchindāpeti vā, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2461"> <div class="divNumber">747.</div> <div class="p">
<span class="pN">2461</span>Anāpatti—  sā vā deti, tassā vā vissasantī gaṇhāti, ummattikāya, ādikammikāyāti. </div>
</div>
<div class="CENTER" id="p_2V_2462">
<span class="pN">2462</span>Tatiyasikkhāpadaṁ niṭṭhitaṁ.</div>
</html>
