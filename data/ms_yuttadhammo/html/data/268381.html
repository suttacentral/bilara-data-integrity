<html>
<div class="i">1.1.6 Mānasutta</div>
<div class="h">Ekakanipāta</div>
<div class="h">Paṭhamavagga</div>
<div class="h">Mānasutta</div>
<div class="q" id="p_18It_27"> <div class="divNumber">6.</div> <div class="p">
<span class="pN">27</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_28"> <div class="p">
<span class="pN">28</span>“Ekadhammaṁ, bhikkhave, pajahatha; ahaṁ vo pāṭibhogo anāgāmitāya. Katamaṁ ekadhammaṁ? Mānaṁ, bhikkhave, ekadhammaṁ pajahatha; ahaṁ vo pāṭibhogo anāgāmitāyā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_29"> <div class="p"> <table class="singleColumn"> <tr> <td> <div class="pN">29</div> <div class="G">“Yena mānena mattāse,</div> </td> </tr> <tr> <td> <div class="G">sattā gacchanti duggatiṁ;</div> </td> </tr> <tr> <td> <div class="G">Taṁ mānaṁ sammadaññāya,</div> </td> </tr> <tr> <td> <div class="G">pajahanti vipassino;</div> </td> </tr> <tr> <td> <div class="G">Pahāya na punāyanti,</div> </td> </tr> <tr> <td> <div class="G">imaṁ lokaṁ kudācanan”ti.</div> </td> </tr> </table> </div>
</div>
<div class="q" id="p_18It_30"> <div class="p">
<span class="pN">30</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_31">
<span class="pN">31</span>Chaṭṭhaṁ.</div>
</html>
