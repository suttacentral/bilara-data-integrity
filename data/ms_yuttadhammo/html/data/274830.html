<html>
<div class="i">7.1.4 Nibbidāsutta</div>
<div class="h">Iddhipādasaṁyutta</div>
<div class="h">Cāpālavagga</div>
<div class="h">Nibbidāsutta</div>
<div class="q" id="p_14S5_1347"> <div class="divNumber">816.</div> <div class="p">
<span class="pN">1347</span>“Cattārome, bhikkhave, iddhipādā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti. Katame cattāro? Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti, vīriyasamādhi…pe…  cittasamādhi…pe…  vīmaṁsāsamādhippadhānasaṅkhārasamannāgataṁ iddhipādaṁ bhāveti. Ime kho, bhikkhave, cattāro iddhipādā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṁvattantī”ti. </div>
</div>
<div class="CENTER" id="p_14S5_1348">
<span class="pN">1348</span>Catutthaṁ.</div>
</html>
