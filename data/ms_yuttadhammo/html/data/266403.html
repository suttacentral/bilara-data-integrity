<html>
<div class="i">6 Sāsanapaṭṭhāna</div>
<div class="h">Sāsanapaṭṭhāna</div>
<div class="q" id="p_27Ne_611"> <div class="divNumber">89.</div> <div class="p">
<span class="pN">611</span>Tattha aṭṭhārasa mūlapadā kuhiṁ daṭṭhabbā? Sāsanapaṭṭhāne. Tattha katamaṁ sāsanapaṭṭhānaṁ? Saṁkilesabhāgiyaṁ suttaṁ, vāsanābhāgiyaṁ suttaṁ, nibbedhabhāgiyaṁ suttaṁ, asekkhabhāgiyaṁ suttaṁ, saṁkilesabhāgiyañca vāsanābhāgiyañca suttaṁ, saṁkilesabhāgiyañca nibbedhabhāgiyañca suttaṁ, saṁkilesabhāgiyañca asekkhabhāgiyañca suttaṁ, saṁkilesabhāgiyañca nibbedhabhāgiyañca asekkhabhāgiyañca suttaṁ, saṁkilesabhāgiyañca vāsanābhāgiyañca nibbedhabhāgiyañca suttaṁ, vāsanābhāgiyañca nibbedhabhāgiyañca suttaṁ, taṇhāsaṁkilesabhāgiyaṁ suttaṁ, diṭṭhisaṁkilesabhāgiyaṁ suttaṁ, duccaritasaṁkilesabhāgiyaṁ suttaṁ, taṇhāvodānabhāgiyaṁ suttaṁ, diṭṭhivodānabhāgiyaṁ suttaṁ, duccaritavodānabhāgiyaṁ suttaṁ. </div>
</div>
<div class="q" id="p_27Ne_612"> <div class="p">
<span class="pN">612</span>Tattha saṁkileso tividho— taṇhāsaṁkileso diṭṭhisaṁkileso duccaritasaṁkileso. Tattha taṇhāsaṁkileso samathena visujjhati, so samatho samādhikkhandho. Diṭṭhisaṁkileso vipassanāya visujjhati, sā vipassanā paññākkhandho. Duccaritasaṁkileso sucaritena visujjhati, taṁ sucaritaṁ sīlakkhandho. Tassa sīle patiṭṭhitassa yadi āsatti uppajjati bhavesu, evaṁ sāyaṁ samathavipassanā bhāvanāmayaṁ puññakriyavatthu bhavati tatrūpapattiyā saṁvattati. Imāni cattāri suttāni, sādhāraṇāni katāni aṭṭha bhavanti, tāniyeva aṭṭha suttāni sādhāraṇāni katāni soḷasa bhavanti. </div>
</div>
<div class="q" id="p_27Ne_613"> <div class="p">
<span class="pN">613</span>Imehi soḷasahi suttehi bhinnehi navavidhaṁ suttaṁ bhinnaṁ bhavati. Gāthāya gāthā anuminitabbā, veyyākaraṇena veyyākaraṇaṁ anuminitabbaṁ. Suttena suttaṁ anuminitabbaṁ. </div>
</div>
<div class="q" id="p_27Ne_614"> <div class="divNumber">90.</div> <div class="p">
<span class="pN">614</span>Tattha katamaṁ saṁkilesabhāgiyaṁ suttaṁ? </div>
</div>
<div class="q" id="p_27Ne_615"> <div class="p"> <table class="singleColumn"> <tr> <td> <div class="pN">615</div> <div class="G">“Kāmandhā jālasañchannā,</div> </td> </tr> <tr> <td> <div class="G">Taṇhāchadanachāditā;</div> </td> </tr> <tr> <td> <div class="G">Pamattabandhanā baddhā,</div> </td> </tr> <tr> <td> <div class="G">Macchāva kumināmukhe;</div> </td> </tr> <tr> <td> <div class="G">Jarāmaraṇamanventi,</div> </td> </tr> <tr> <td> <div class="G">Vaccho khīrapakova mātaran”ti.</div> </td> </tr> </table> </div>
</div>
<div class="CENTER" id="p_27Ne_616">
<span class="pN">616</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_617"> <div class="p">
<span class="pN">617</span>Cattārimāni, bhikkhave, agatigamanāni. Katamāni cattāri? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Imāni kho, bhikkhave, cattāri agatigamanāni. Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_27Ne_618"> <div class="p"> <table class="singleColumn"> <tr> <td> <div class="pN">618</div> <div class="G">“Chandā dosā bhayā mohā,</div> </td> </tr> <tr> <td> <div class="G">yo dhammaṁ ativattati;</div> </td> </tr> <tr> <td> <div class="G">Nihīyati tassa yaso,</div> </td> </tr> <tr> <td> <div class="G">kāḷapakkheva candimā”ti.</div> </td> </tr> </table> </div>
</div>
<div class="CENTER" id="p_27Ne_619">
<span class="pN">619</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_620"> <div class="p"> <table class="singleColumn"> <tr> <td> <div class="pN">620</div> <div class="G">“Manopubbaṅgamā dhammā,</div> </td> </tr> <tr> <td> <div class="G">Manoseṭṭhā manomayā;</div> </td> </tr> <tr> <td> <div class="G">Manasā ce paduṭṭhena,</div> </td> </tr> <tr> <td> <div class="G">Bhāsati vā karoti vā;</div> </td> </tr> <tr> <td> <div class="G">Tato naṁ dukkhamanveti,</div> </td> </tr> <tr> <td> <div class="G">Cakkaṁva vahato padan”ti.</div> </td> </tr> </table> </div>
</div>
<div class="CENTER" id="p_27Ne_621">
<span class="pN">621</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_622"> <div class="p"> <table class="singleColumn"> <tr> <td> <div class="pN">622</div> <div class="G">“Middhī yadā hoti mahagghaso ca,</div> </td> </tr> <tr> <td> <div class="G">Niddāyitā samparivattasāyī;</div> </td> </tr> <tr> <td> <div class="G">Mahāvarāhova nivāpapuṭṭho,</div> </td> </tr> <tr> <td> <div class="G">Punappunaṁ gabbhamupeti mando”ti.</div> </td> </tr> </table> </div>
</div>
<div class="CENTER" id="p_27Ne_623">
<span class="pN">623</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_624"> <div class="p"> <table class="singleColumn"> <tr> <td> <div class="pN">624</div> <div class="G">“Ayasāva malaṁ samuṭṭhitaṁ,</div> </td> </tr> <tr> <td> <div class="G">Tatuṭṭhāya tameva khādati;</div> </td> </tr> <tr> <td> <div class="G">Evaṁ atidhonacārinaṁ,</div> </td> </tr> <tr> <td> <div class="G">Sāni kammāni nayanti duggatin”ti.</div> </td> </tr> </table> </div>
</div>
<div class="CENTER" id="p_27Ne_625">
<span class="pN">625</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_626"> <div class="p"> <table class="singleColumn"> <tr> <td> <div class="pN">626</div> <div class="G">“Coro yathā sandhimukhe gahīto,</div> </td> </tr> <tr> <td> <div class="G">Sakammunā haññati bajjhate ca;</div> </td> </tr> <tr> <td> <div class="G">Evaṁ ayaṁ pecca pajā parattha,</div> </td> </tr> <tr> <td> <div class="G">Sakammunā haññati bajjhate cā”ti.</div> </td> </tr> </table> </div>
</div>
<div class="CENTER" id="p_27Ne_627">
<span class="pN">627</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_628"> <div class="p"> <table class="singleColumn"> <tr> <td> <div class="pN">628</div> <div class="G">“Sukhakāmāni bhūtāni,</div> </td> </tr> <tr> <td> <div class="G">Yo daṇḍena vihiṁsati;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">Pecca so na labhate sukhan”ti.</div> </td> </tr> </table> </div>
</div>
<div class="CENTER" id="p_27Ne_629">
<span class="pN">629</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_630"> <div class="p"> <table class="singleColumn"> <tr> <td> <div class="pN">630</div> <div class="G">“Gunnañce taramānānaṁ,</div> </td> </tr> <tr> <td> <div class="G">Jimhaṁ gacchati puṅgavo;</div> </td> </tr> <tr> <td> <div class="G">Sabbā tā jimhaṁ gacchanti,</div> </td> </tr> <tr> <td> <div class="G">Nette jimhaṁ gate sati.</div> </td> </tr> </table> </div>
</div>
<div class="q" id="p_27Ne_631"> <div class="p"> <table class="singleColumn"> <tr> <td> <div class="pN">631</div> <div class="G">Evameva manussesu,</div> </td> </tr> <tr> <td> <div class="G">Yo hoti seṭṭhasammato;</div> </td> </tr> <tr> <td> <div class="G">So ce adhammaṁ carati,</div> </td> </tr> <tr> <td> <div class="G">Pageva itarā pajā;</div> </td> </tr> <tr> <td> <div class="G">Sabbaṁ raṭṭhaṁ dukkhaṁ seti,</div> </td> </tr> <tr> <td> <div class="G">Rājā ce hoti adhammiko”ti.</div> </td> </tr> </table> </div>
</div>
<div class="CENTER" id="p_27Ne_632">
<span class="pN">632</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_633"> <div class="p"> <table class="singleColumn"> <tr> <td> <div class="pN">633</div> <div class="G">“Sukiccharūpāvatime manussā,</div> </td> </tr> <tr> <td> <div class="G">Karonti pāpaṁ upadhīsu rattā;</div> </td> </tr> <tr> <td> <div class="G">Gacchanti te bahujanasannivāsaṁ,</div> </td> </tr> <tr> <td> <div class="G">Nirayaṁ avīciṁ kaṭukaṁ bhayānakan”ti.</div> </td> </tr> </table> </div>
</div>
<div class="CENTER" id="p_27Ne_634">
<span class="pN">634</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_635"> <div class="p"> <table class="singleColumn"> <tr> <td> <div class="pN">635</div> <div class="G">“Phalaṁ ve kadaliṁ hanti,</div> </td> </tr> <tr> <td> <div class="G">phalaṁ veḷuṁ phalaṁ naḷaṁ;</div> </td> </tr> <tr> <td> <div class="G">Sakkāro kāpurisaṁ hanti,</div> </td> </tr> <tr> <td> <div class="G">gabbho assatariṁ yathā”ti.</div> </td> </tr> </table> </div>
</div>
<div class="CENTER" id="p_27Ne_636">
<span class="pN">636</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_637"> <div class="p"> <table class="singleColumn"> <tr> <td> <div class="pN">637</div> <div class="G">“Kodhamakkhagaru bhikkhu,</div> </td> </tr> <tr> <td> <div class="G">Lābhasakkāragāravo;</div> </td> </tr> <tr> <td> <div class="G">Sukhette pūtibījaṁva,</div> </td> </tr> <tr> <td> <div class="G">Saddhamme na virūhatī”ti.</div> </td> </tr> </table> </div>
</div>
<div class="CENTER" id="p_27Ne_638">
<span class="pN">638</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_639"> <div class="divNumber">91.</div> <div class="p">
<span class="pN">639</span>“Idhāhaṁ, bhikkhave, ekaccaṁ puggalaṁ paduṭṭhacittaṁ evaṁ cetasā ceto paricca pajānāmi, yathā kho ayaṁ puggalo iriyati, yañca paṭipadaṁ paṭipanno, yañca maggaṁ samārūḷho. Imamhi cāyaṁ samaye kālaṁ kareyya, yathābhataṁ nikkhitto, evaṁ niraye. Taṁ kissa hetu? Cittaṁ hissa, bhikkhave, paduṭṭhaṁ, cetopadosahetu kho pana, bhikkhave, evamidhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī”ti. Etamatthaṁ bhagavā avoca, tatthetaṁ iti vuccati— </div>
</div>
<div class="q" id="p_27Ne_640"> <div class="p"> <table class="singleColumn"> <tr> <td> <div class="pN">640</div> <div class="G">“Paduṭṭhacittaṁ ñatvāna,</div> </td> </tr> <tr> <td> <div class="G">ekaccaṁ idha puggalaṁ;</div> </td> </tr> <tr> <td> <div class="G">Etamatthañca byākāsi,</div> </td> </tr> <tr> <td> <div class="G">buddho bhikkhūna santike.</div> </td> </tr> </table> </div>
</div>
<div class="q" id="p_27Ne_641"> <div class="p"> <table class="singleColumn"> <tr> <td> <div class="pN">641</div> <div class="G">Imamhi cāyaṁ samaye,</div> </td> </tr> <tr> <td> <div class="G">kālaṁ kayirātha puggalo;</div> </td> </tr> <tr> <td> <div class="G">Nirayaṁ upapajjeyya,</div> </td> </tr> <tr> <td> <div class="G">cittaṁ hissa padūsitaṁ.</div> </td> </tr> </table> </div>
</div>
<div class="q" id="p_27Ne_642"> <div class="p"> <table class="singleColumn"> <tr> <td> <div class="pN">642</div> <div class="G">Cetopadosahetu hi,</div> </td> </tr> <tr> <td> <div class="G">sattā gacchanti duggatiṁ;</div> </td> </tr> <tr> <td> <div class="G">Yathābhataṁ nikkhipeyya,</div> </td> </tr> <tr> <td> <div class="G">evameva tathāvidho;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">nirayaṁ sopapajjatī”ti.</div> </td> </tr> </table> </div>
</div>
<div class="q" id="p_27Ne_643"> <div class="p">
<span class="pN">643</span>Ayampi attho vutto bhagavatā iti me sutanti. </div>
</div>
<div class="CENTER" id="p_27Ne_644">
<span class="pN">644</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_645"> <div class="p"> <table class="singleColumn"> <tr> <td> <div class="pN">645</div> <div class="G">“Sace bhāyatha dukkhassa,</div> </td> </tr> <tr> <td> <div class="G">sace vo dukkhamappiyaṁ;</div> </td> </tr> <tr> <td> <div class="G">Mākattha pāpakaṁ kammaṁ,</div> </td> </tr> <tr> <td> <div class="G">āvi vā yadi vā raho.</div> </td> </tr> </table> </div>
</div>
<div class="q" id="p_27Ne_646"> <div class="p"> <table class="singleColumn"> <tr> <td> <div class="pN">646</div> <div class="G">Sace ca pāpakaṁ kammaṁ,</div> </td> </tr> <tr> <td> <div class="G">karissatha karotha vā;</div> </td> </tr> <tr> <td> <div class="G">Na vo dukkhā pamutyatthi,</div> </td> </tr> <tr> <td> <div class="G">upeccapi palāyatan”ti.</div> </td> </tr> </table> </div>
</div>
<div class="CENTER" id="p_27Ne_647">
<span class="pN">647</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_648"> <div class="p"> <table class="singleColumn"> <tr> <td> <div class="pN">648</div> <div class="G">“Adhammena dhanaṁ laddhā,</div> </td> </tr> <tr> <td> <div class="G">musāvādena cūbhayaṁ;</div> </td> </tr> <tr> <td> <div class="G">Mameti bālā maññanti,</div> </td> </tr> <tr> <td> <div class="G">taṁ kathaṁ nu bhavissati.</div> </td> </tr> </table> </div>
</div>
<div class="q" id="p_27Ne_649"> <div class="p"> <table class="singleColumn"> <tr> <td> <div class="pN">649</div> <div class="G">Antarāyā su bhavissanti,</div> </td> </tr> <tr> <td> <div class="G">sambhatassa vinassati;</div> </td> </tr> <tr> <td> <div class="G">Matā saggaṁ na gacchanti,</div> </td> </tr> <tr> <td> <div class="G">nanu ettāvatā hatā”ti.</div> </td> </tr> </table> </div>
</div>
<div class="CENTER" id="p_27Ne_650">
<span class="pN">650</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_651"> <div class="p"> <table class="singleColumn"> <tr> <td> <div class="pN">651</div> <div class="G">“Kathaṁ khaṇati attānaṁ,</div> </td> </tr> <tr> <td> <div class="G">kathaṁ mittehi jīrati;</div> </td> </tr> <tr> <td> <div class="G">Kathaṁ vivaṭṭate dhammā,</div> </td> </tr> <tr> <td> <div class="G">kathaṁ saggaṁ na gacchati.</div> </td> </tr> </table> </div>
</div>
<div class="q" id="p_27Ne_652"> <div class="p"> <table class="singleColumn"> <tr> <td> <div class="pN">652</div> <div class="G">Lobhā khaṇati attānaṁ,</div> </td> </tr> <tr> <td> <div class="G">luddho mittehi jīrati;</div> </td> </tr> <tr> <td> <div class="G">Lobhā vivaṭṭate dhammā,</div> </td> </tr> <tr> <td> <div class="G">lobhā saggaṁ na gacchatī”ti.</div> </td> </tr> </table> </div>
</div>
<div class="CENTER" id="p_27Ne_653">
<span class="pN">653</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_654"> <div class="p"> <table class="singleColumn"> <tr> <td> <div class="pN">654</div> <div class="G">“Caranti bālā dummedhā,</div> </td> </tr> <tr> <td> <div class="G">amitteneva attanā;</div> </td> </tr> <tr> <td> <div class="G">Karontā pāpakaṁ kammaṁ,</div> </td> </tr> <tr> <td> <div class="G">yaṁ hoti kaṭukapphalaṁ.</div> </td> </tr> </table> </div>
</div>
<div class="q" id="p_27Ne_655"> <div class="p"> <table class="singleColumn"> <tr> <td> <div class="pN">655</div> <div class="G">Na taṁ kammaṁ kataṁ sādhu,</div> </td> </tr> <tr> <td> <div class="G">yaṁ katvā anutappati;</div> </td> </tr> <tr> <td> <div class="G">Yassa assumukho rodaṁ,</div> </td> </tr> <tr> <td> <div class="G">vipākaṁ paṭisevatī”ti.</div> </td> </tr> </table> </div>
</div>
<div class="CENTER" id="p_27Ne_656">
<span class="pN">656</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_657"> <div class="p"> <table class="singleColumn"> <tr> <td> <div class="pN">657</div> <div class="G">“Dukkaraṁ duttitikkhañca,</div> </td> </tr> <tr> <td> <div class="G">abyattena ca sāmaññaṁ;</div> </td> </tr> <tr> <td> <div class="G">Bahū hi tattha sambādhā,</div> </td> </tr> <tr> <td> <div class="G">yattha bālo visīdati.</div> </td> </tr> </table> </div>
</div>
<div class="q" id="p_27Ne_658"> <div class="p"> <table class="singleColumn"> <tr> <td> <div class="pN">658</div> <div class="G">Yo hi atthañca dhammañca,</div> </td> </tr> <tr> <td> <div class="G">bhāsamāne tathāgate;</div> </td> </tr> <tr> <td> <div class="G">Manaṁ padosaye bālo,</div> </td> </tr> <tr> <td> <div class="G">moghaṁ kho tassa jīvitaṁ.</div> </td> </tr> </table> </div>
</div>
<div class="q" id="p_27Ne_659"> <div class="p"> <table class="singleColumn"> <tr> <td> <div class="pN">659</div> <div class="G">Etañcāhaṁ arahāmi,</div> </td> </tr> <tr> <td> <div class="G">Dukkhañca ito ca pāpiyataraṁ bhante;</div> </td> </tr> <tr> <td> <div class="G">Yo appameyyesu tathāgatesu,</div> </td> </tr> <tr> <td> <div class="G">Cittaṁ padosemi avītarāgo”ti.</div> </td> </tr> </table> </div>
</div>
<div class="CENTER" id="p_27Ne_660">
<span class="pN">660</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_661"> <div class="p"> <table class="singleColumn"> <tr> <td> <div class="pN">661</div> <div class="G">“Appameyyaṁ paminanto,</div> </td> </tr> <tr> <td> <div class="G">Kodha vidvā vikappaye;</div> </td> </tr> <tr> <td> <div class="G">Appameyyaṁ pamāyinaṁ,</div> </td> </tr> <tr> <td> <div class="G">Nivutaṁ taṁ maññe akissavan”ti.</div> </td> </tr> </table> </div>
</div>
<div class="CENTER" id="p_27Ne_662">
<span class="pN">662</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_663"> <div class="p"> <table class="singleColumn"> <tr> <td> <div class="pN">663</div> <div class="G">“Purisassa hi jātassa,</div> </td> </tr> <tr> <td> <div class="G">kuṭhārī jāyate mukhe;</div> </td> </tr> <tr> <td> <div class="G">Yāya chindati attānaṁ,</div> </td> </tr> <tr> <td> <div class="G">bālo dubbhāsitaṁ bhaṇaṁ.</div> </td> </tr> </table> </div>
</div>
<div class="q" id="p_27Ne_664"> <div class="p"> <table class="singleColumn"> <tr> <td> <div class="pN">664</div> <div class="G">Na hi satthaṁ sunisitaṁ,</div> </td> </tr> <tr> <td> <div class="G">visaṁ halāhalaṁ iva;</div> </td> </tr> <tr> <td> <div class="G">Evaṁ viraddhaṁ pāteti,</div> </td> </tr> <tr> <td> <div class="G">vācā dubbhāsitā yathā”ti.</div> </td> </tr> </table> </div>
</div>
<div class="CENTER" id="p_27Ne_665">
<span class="pN">665</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_666"> <div class="divNumber">92.</div> <div class="p"> <table class="singleColumn"> <tr> <td> <div class="pN">666</div> <div class="G">“Yo nindiyaṁ pasaṁsati,</div> </td> </tr> <tr> <td> <div class="G">Taṁ vā nindati yo pasaṁsiyo;</div> </td> </tr> <tr> <td> <div class="G">Vicināti mukhena so kaliṁ,</div> </td> </tr> <tr> <td> <div class="G">Kalinā tena sukhaṁ na vindati.</div> </td> </tr> </table> </div>
</div>
<div class="q" id="p_27Ne_667"> <div class="p"> <table class="singleColumn"> <tr> <td> <div class="pN">667</div> <div class="G">Appamatto ayaṁ kali,</div> </td> </tr> <tr> <td> <div class="G">Yo akkhesu dhanaparājayo;</div> </td> </tr> <tr> <td> <div class="G">Sabbassāpi sahāpi attanā,</div> </td> </tr> <tr> <td> <div class="G">Ayameva mahantataro kali;</div> </td> </tr> <tr> <td> <div class="G">Yo sugatesu manaṁ padosaye.</div> </td> </tr> </table> </div>
</div>
<div class="q" id="p_27Ne_668"> <div class="p"> <table class="singleColumn"> <tr> <td> <div class="pN">668</div> <div class="G">Sataṁ sahassānaṁ nirabbudānaṁ,</div> </td> </tr> <tr> <td> <div class="G">Chattiṁsatī pañca ca abbudāni;</div> </td> </tr> <tr> <td> <div class="G">Yamariyagarahī nirayaṁ upeti,</div> </td> </tr> <tr> <td> <div class="G">Vācaṁ manañca paṇidhāya pāpakan”ti.</div> </td> </tr> </table> </div>
</div>
<div class="CENTER" id="p_27Ne_669">
<span class="pN">669</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_670"> <div class="p"> <table class="singleColumn"> <tr> <td> <div class="pN">670</div> <div class="G">“Yo lobhaguṇe anuyutto,</div> </td> </tr> <tr> <td> <div class="G">So vacasā paribhāsati aññe;</div> </td> </tr> <tr> <td> <div class="G">Assaddho kadariyo avadaññū,</div> </td> </tr> <tr> <td> <div class="G">Macchari pesuṇiyaṁ anuyutto.</div> </td> </tr> </table> </div>
</div>
<div class="q" id="p_27Ne_671"> <div class="p"> <table class="singleColumn"> <tr> <td> <div class="pN">671</div> <div class="G">Mukhadugga vibhūta anariya,</div> </td> </tr> <tr> <td> <div class="G">Bhūnahu pāpaka dukkaṭakāri;</div> </td> </tr> <tr> <td> <div class="G">Purisanta kalī avajātaputta,</div> </td> </tr> <tr> <td> <div class="G">Mā bahubhāṇidha nerayikosi.</div> </td> </tr> </table> </div>
</div>
<div class="q" id="p_27Ne_672"> <div class="p"> <table class="singleColumn"> <tr> <td> <div class="pN">672</div> <div class="G">Rajamākirasī ahitāya,</div> </td> </tr> <tr> <td> <div class="G">Sante garahasi kibbisakārī;</div> </td> </tr> <tr> <td> <div class="G">Bahūni duccaritāni caritvā,</div> </td> </tr> <tr> <td> <div class="G">Gacchasi kho papataṁ cirarattan”ti.</div> </td> </tr> </table> </div>
</div>
<div class="CENTER" id="p_27Ne_673">
<span class="pN">673</span>Idaṁ saṁkilesabhāgiyaṁ suttaṁ.</div>
<div class="q" id="p_27Ne_674"> <div class="p">
<span class="pN">674</span>Tattha katamaṁ vāsanābhāgiyaṁ suttaṁ? </div>
</div>
<div class="q" id="p_27Ne_675"> <div class="p"> <table class="singleColumn"> <tr> <td> <div class="pN">675</div> <div class="G">“Manopubbaṅgamā dhammā,</div> </td> </tr> <tr> <td> <div class="G">Manoseṭṭhā manomayā;</div> </td> </tr> <tr> <td> <div class="G">Manasā ce pasannena,</div> </td> </tr> <tr> <td> <div class="G">Bhāsati vā karoti vā;</div> </td> </tr> <tr> <td> <div class="G">Tato naṁ sukhamanveti,</div> </td> </tr> <tr> <td> <div class="G">Chāyāva anapāyinī”ti.</div> </td> </tr> </table> </div>
</div>
<div class="CENTER" id="p_27Ne_676">
<span class="pN">676</span>Idaṁ vāsanābhāgiyaṁ suttaṁ.</div>
<div class="q" id="p_27Ne_677"> <div class="divNumber">93.</div> <div class="p">
<span class="pN">677</span>Mahānāmo sakko bhagavantaṁ etadavoca— “idaṁ, bhante, kapilavatthu iddhañceva phītañca bāhujaññaṁ ākiṇṇamanussaṁ sambādhabyūhaṁ, so kho ahaṁ, bhante, bhagavantaṁ vā payirupāsitvā manobhāvanīye vā bhikkhū sāyanhasamayaṁ kapilavatthuṁ pavisanto bhantenapi hatthinā samāgacchāmi, bhantenapi assena samāgacchāmi, bhantenapi rathena samāgacchāmi, bhantenapi sakaṭena samāgacchāmi, bhantenapi purisena samāgacchāmi, tassa mayhaṁ, bhante, tasmiṁ samaye mussateva bhagavantaṁ ārabbha sati, mussati dhammaṁ ārabbha sati, mussati saṁghaṁ ārabbha sati. Tassa mayhaṁ, bhante, evaṁ hoti ‘imamhi cāhaṁ sāyanhasamaye kālaṁ kareyyaṁ, kā mayhaṁ gati, ko abhisamparāyo’”ti. </div>
</div>
<div class="q" id="p_27Ne_678"> <div class="p">
<span class="pN">678</span>“Mā bhāyi, mahānāma, mā bhāyi, mahānāma, apāpakaṁ te maraṇaṁ bhavissati, apāpikā kālaṁkiriyā. Catūhi kho, mahānāma, dhammehi samannāgato ariyasāvako nibbānaninno hoti nibbānapoṇo nibbānapabbhāro. Katamehi catūhi? Idha, mahānāma, ariyasāvako buddhe aveccappasādena samannāgato hoti, itipi so bhagavā arahaṁ…pe… buddho bhagavāti. Dhamme…pe… saṁghe…pe… ariyakantehi sīlehi samannāgato hoti akhaṇḍehi…pe… samādhisaṁvattanikehi. Seyyathāpi, mahānāma, rukkho pācīnaninno pācīnapoṇo pācīnapabbhāro, so mūlacchinno katamena papateyyā”ti? “Yena, bhante, ninno yena poṇo yena pabbhāro”ti. “Evameva kho, mahānāma, imehi catūhi dhammehi samannāgato ariyasāvako nibbānaninno hoti nibbānapoṇo nibbānapabbhāro. Mā bhāyi, mahānāma, mā bhāyi, mahānāma, apāpakaṁ te maraṇaṁ bhavissati, apāpikā kālaṁkiriyā”ti. </div>
</div>
<div class="CENTER" id="p_27Ne_679">
<span class="pN">679</span>Idaṁ vāsanābhāgiyaṁ suttaṁ.</div>
<div class="q" id="p_27Ne_680"> <div class="p"> <table class="singleColumn"> <tr> <td> <div class="pN">680</div> <div class="G">“Sukhakāmāni bhūtāni,</div> </td> </tr> <tr> <td> <div class="G">yo daṇḍena na hiṁsati;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">pecca so labhate sukhan”ti.</div> </td> </tr> </table> </div>
</div>
<div class="CENTER" id="p_27Ne_681">
<span class="pN">681</span>Idaṁ vāsanābhāgiyaṁ suttaṁ.</div>
<div class="q" id="p_27Ne_682"> <div class="p"> <table class="singleColumn"> <tr> <td> <div class="pN">682</div> <div class="G">“Gunnañce taramānānaṁ,</div> </td> </tr> <tr> <td> <div class="G">ujuṁ gacchati puṅgavo;</div> </td> </tr> <tr> <td> <div class="G">Sabbā tā ujuṁ gacchanti,</div> </td> </tr> <tr> <td> <div class="G">nette ujuṁ gate sati.</div> </td> </tr> </table> </div>
</div>
<div class="q" id="p_27Ne_683"> <div class="p"> <table class="singleColumn"> <tr> <td> <div class="pN">683</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So sace dhammaṁ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṁ raṭṭhaṁ sukhaṁ seti,</div> </td> </tr> <tr> <td> <div class="G">rājā ce hoti dhammiko”ti.</div> </td> </tr> </table> </div>
</div>
<div class="CENTER" id="p_27Ne_684">
<span class="pN">684</span>Idaṁ vāsanābhāgiyaṁ suttaṁ.</div>
<div class="q" id="p_27Ne_685"> <div class="divNumber">94.</div> <div class="p">
<span class="pN">685</span>Bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā bhikkhū bhagavato cīvarakammaṁ karonti “niṭṭhitacīvaro bhagavā temāsaccayena cārikaṁ pakkamissatī”ti. Tena kho pana samayena isidattapurāṇā thapatayo sākete paṭivasanti kenaci deva karaṇīyena. Assosuṁ kho isidattapurāṇā thapatayo “sambahulā kira bhikkhū bhagavato cīvarakammaṁ karonti. Niṭṭhitacīvaro bhagavā temāsaccayena cārikaṁ pakkamissatī”ti. </div>
</div>
<div class="q" id="p_27Ne_686"> <div class="p">
<span class="pN">686</span>Atha kho isidattapurāṇā thapatayo magge purisaṁ ṭhapesuṁ “yadā tvaṁ, ambho purisa, passeyyāsi bhagavantaṁ āgacchantaṁ arahantaṁ sammāsambuddhaṁ, atha amhākaṁ āroceyyāsī”ti. Dvīhatīhaṁ ṭhito kho so puriso addasa bhagavantaṁ dūratova āgacchantaṁ, disvāna yena isidattapurāṇā thapatayo tenupasaṅkami, upasaṅkamitvā isidattapurāṇe thapatayo etadavoca— “ayaṁ so, bhante bhagavā āgacchati arahaṁ sammāsambuddho, yassadāni kālaṁ maññathā”ti. </div>
</div>
<div class="q" id="p_27Ne_687"> <div class="p">
<span class="pN">687</span>Atha kho isidattapurāṇā thapatayo yena bhagavā tenupasaṅkamiṁsu, upasaṅkamitvā bhagavantaṁ abhivādetvā bhagavantaṁ piṭṭhito piṭṭhito anubandhiṁsu. Atha kho bhagavā maggā okkamma yena aññataraṁ rukkhamūlaṁ tenupasaṅkami, upasaṅkamitvā paññatte āsane nisīdi. Isidattapurāṇā thapatayo bhagavantaṁ abhivādetvā ekamantaṁ nisīdiṁsu, ekamantaṁ nisinnā kho isidattapurāṇā thapatayo bhagavantaṁ etadavocuṁ— </div>
</div>
<div class="q" id="p_27Ne_688"> <div class="p">
<span class="pN">688</span>“Yadā mayaṁ, bhante, bhagavantaṁ suṇoma ‘sāvatthiyā kosalesu cārikaṁ pakkamissatī’ti, hoti no tasmiṁ samaye anattamanatā hoti domanassaṁ ‘dūre no bhagavā bhavissatī’ti. Yadā pana mayaṁ bhante bhagavantaṁ suṇoma ‘sāvatthiyā kosalesu cārikaṁ pakkanto’ti, hoti no tasmiṁ samaye anattamanatā hoti domanassaṁ ‘dūre no bhagavā’ti…pe…. </div>
</div>
<div class="q" id="p_27Ne_689"> <div class="p">
<span class="pN">689</span>Yadā pana mayaṁ, bhante, bhagavantaṁ suṇoma ‘kāsīsu magadhesu cārikaṁ pakkamissatī’ti, hoti no tasmiṁ samaye anattamanatā hoti domanassaṁ ‘dūre no bhagavā bhavissatī’ti. Yadā pana mayaṁ, bhante, bhagavantaṁ suṇoma ‘kāsīsu magadhesu cārikaṁ pakkanto’ti, anappakā no tasmiṁ samaye anattamanatā hoti anappakaṁ domanassaṁ ‘dūre no bhagavā’ti. </div>
</div>
<div class="q" id="p_27Ne_690"> <div class="p">
<span class="pN">690</span>Yadā pana mayaṁ, bhante, bhagavantaṁ suṇoma ‘magadhesu kāsīsu cārikaṁ pakkamissatī’ti, hoti no tasmiṁ samaye attamanatā hoti somanassaṁ ‘āsanne no bhagavā bhavissatī’ti. Yadā pana mayaṁ bhante bhagavantaṁ suṇoma ‘magadhesu kāsīsu cārikaṁ pakkanto’ti, hoti no tasmiṁ samaye attamanatā hoti somanassaṁ ‘āsanne no bhagavā’ti…pe…. </div>
</div>
<div class="q" id="p_27Ne_691"> <div class="p">
<span class="pN">691</span>Yadā pana mayaṁ, bhante, bhagavantaṁ suṇoma ‘kosalesu sāvatthiṁ cārikaṁ pakkamissatī’ti. Hoti no tasmiṁ samaye attamanatā hoti somanassaṁ ‘āsanne no bhagavā bhavissatī’ti. </div>
</div>
<div class="q" id="p_27Ne_692"> <div class="p">
<span class="pN">692</span>Yadā pana mayaṁ, bhante, bhagavantaṁ suṇoma ‘sāvatthiyaṁ viharati jetavane anāthapiṇḍikassa ārāme’ti hoti anappakā no tasmiṁ samaye attamanatā, hoti anappakaṁ somanassaṁ ‘āsanne no bhagavā’”ti. </div>
</div>
<div class="q" id="p_27Ne_693"> <div class="p">
<span class="pN">693</span>“Tasmātiha, thapatayo, sambādho gharāvāso rajāpatho, abbhokāso pabbajjā, alañca pana vo, thapatayo, appamādāyā”ti. “Atthi kho no, bhante, etamhā sambādhā añño sambādho sambādhataro ceva sambādhasaṅkhātataro cā”ti? “Katamo pana vo, thapatayo, etamhā sambādhā añño sambādho sambādhataro ceva sambādhasaṅkhātataro cā”ti? </div>
</div>
<div class="q" id="p_27Ne_694"> <div class="p">
<span class="pN">694</span>“Idha mayaṁ, bhante, yadā rājā pasenadi kosalo uyyānabhūmiṁ niyyātukāmo hoti, ye te rañño pasenadissa kosalassa nāgā opavayhā, te kappetvā yā tā rañño pasenadissa kosalassa pajāpatiyo piyā manāpā, tā ekaṁ purato ekaṁ pacchato nisīdāpema, tāsaṁ kho pana, bhante, bhaginīnaṁ evarūpo gandho hoti. Seyyathāpi nāma gandhakaraṇḍakassa tāvadeva vivariyamānassa, yathā taṁ rājakaññānaṁ gandhena vibhūsitānaṁ. Tāsaṁ kho pana, bhante, bhaginīnaṁ evarūpo kāyasamphasso hoti, seyyathāpi nāma tūlapicuno vā kappāsapicuno vā, yathā taṁ rājakaññānaṁ sukhedhitānaṁ. Tasmiṁ kho pana, bhante, samaye nāgopi rakkhitabbo hoti. Tāpi bhaginiyo rakkhitabbā honti. Attāpi rakkhitabbo hoti. Na kho pana mayaṁ, bhante, abhijānāma tāsu bhaginīsu pāpakaṁ cittaṁ uppādentā, ayaṁ kho no, bhante, etamhā sambādhā añño sambādho sambādhataro ceva sambādhasaṅkhātataro cā”ti. </div>
</div>
<div class="q" id="p_27Ne_695"> <div class="p">
<span class="pN">695</span>“Tasmātiha, thapatayo, sambādho gharāvāso rajāpatho, abbhokāso pabbajjā. Alañca pana vo, thapatayo, appamādāya. Catūhi kho, thapatayo, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. </div>
</div>
<div class="q" id="p_27Ne_696"> <div class="p">
<span class="pN">696</span>Katamehi catūhi? Idha, thapatayo, sutavā ariyasāvako buddhe aveccappasādena samannāgato hoti itipi so bhagavā arahaṁ…pe… buddho bhagavāti, dhamme…pe… saṁghe…pe… vigatamalamaccherena cetasā agāraṁ ajjhāvasati, muttacāgo payatapāṇi vossaggarato yācayogo dānasaṁvibhāgarato appaṭivibhattaṁ. Imehi kho, thapatayo, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. </div>
</div>
<div class="q" id="p_27Ne_697"> <div class="p">
<span class="pN">697</span>Tumhe kho, thapatayo, buddhe aveccappasādena samannāgatā itipi so bhagavā arahaṁ…pe… buddho bhagavāti, dhamme…pe… saṁghe…pe… yaṁ kho pana kiñci kule deyyadhammaṁ, sabbaṁ taṁ appaṭivibhattaṁ sīlavantehi kalyāṇadhammehi, taṁ kiṁ maññatha, thapatayo, katividhā te kosalesu manussā ye tumhākaṁ samasamā yadidaṁ dānasaṁvibhāgehī”ti? “Lābhā no, bhante, suladdhaṁ no, bhante, yesaṁ no bhagavā evaṁ pajānātī”ti. </div>
</div>
<div class="CENTER" id="p_27Ne_698">
<span class="pN">698</span>Idaṁ vāsanābhāgiyaṁ suttaṁ.</div>
<div class="q" id="p_27Ne_699"> <div class="divNumber">95.</div> <div class="p"> <table class="singleColumn"> <tr> <td> <div class="pN">699</div> <div class="G">“Ekapupphaṁ cajitvāna,</div> </td> </tr> <tr> <td> <div class="G">sahassaṁ kappakoṭiyo;</div> </td> </tr> <tr> <td> <div class="G">Deve ceva manusse ca,</div> </td> </tr> <tr> <td> <div class="G">sesena parinibbuto”ti.</div> </td> </tr> </table> </div>
</div>
<div class="CENTER" id="p_27Ne_700">
<span class="pN">700</span>Idaṁ vāsanābhāgiyaṁ suttaṁ.</div>
<div class="q" id="p_27Ne_701"> <div class="p"> <table class="singleColumn"> <tr> <td> <div class="pN">701</div> <div class="G">“Assatthe haritobhāse,</div> </td> </tr> <tr> <td> <div class="G">Saṁvirūḷhamhi pādape;</div> </td> </tr> <tr> <td> <div class="G">Ekaṁ buddhagataṁ saññaṁ,</div> </td> </tr> <tr> <td> <div class="G">Alabhiṁhaṁ patissato.</div> </td> </tr> </table> </div>
</div>
<div class="q" id="p_27Ne_702"> <div class="p"> <table class="singleColumn"> <tr> <td> <div class="pN">702</div> <div class="G">Ajja tiṁsaṁ tato kappā,</div> </td> </tr> <tr> <td> <div class="G">nābhijānāmi duggatiṁ;</div> </td> </tr> <tr> <td> <div class="G">Tisso vijjā sacchikatā,</div> </td> </tr> <tr> <td> <div class="G">tassā saññāya vāsanā”ti.</div> </td> </tr> </table> </div>
</div>
<div class="CENTER" id="p_27Ne_703">
<span class="pN">703</span>Idaṁ vāsanābhāgiyaṁ suttaṁ.</div>
<div class="q" id="p_27Ne_704"> <div class="p"> <table class="singleColumn"> <tr> <td> <div class="pN">704</div> <div class="G">“Piṇḍāya kosalaṁ puraṁ,</div> </td> </tr> <tr> <td> <div class="G">pāvisi aggapuggalo;</div> </td> </tr> <tr> <td> <div class="G">Anukampako purebhattaṁ,</div> </td> </tr> <tr> <td> <div class="G">taṇhānighātako muni.</div> </td> </tr> </table> </div>
</div>
<div class="q" id="p_27Ne_705"> <div class="p"> <table class="singleColumn"> <tr> <td> <div class="pN">705</div> <div class="G">Purisassa vaṭaṁsako hatthe,</div> </td> </tr> <tr> <td> <div class="G">Sabbapupphehilaṅkato;</div> </td> </tr> <tr> <td> <div class="G">So addasāsi sambuddhaṁ,</div> </td> </tr> <tr> <td> <div class="G">Bhikkhusaṁghapurakkhataṁ.</div> </td> </tr> </table> </div>
</div>
<div class="q" id="p_27Ne_706"> <div class="p"> <table class="singleColumn"> <tr> <td> <div class="pN">706</div> <div class="G">Pavisantaṁ rājamaggena,</div> </td> </tr> <tr> <td> <div class="G">devamānusapūjitaṁ;</div> </td> </tr> <tr> <td> <div class="G">Haṭṭho cittaṁ pasādetvā,</div> </td> </tr> <tr> <td> <div class="G">sambuddhamupasaṅkami.</div> </td> </tr> </table> </div>
</div>
<div class="q" id="p_27Ne_707"> <div class="p"> <table class="singleColumn"> <tr> <td> <div class="pN">707</div> <div class="G">So taṁ vaṭaṁsakaṁ surabhiṁ,</div> </td> </tr> <tr> <td> <div class="G">vaṇṇavantaṁ manoramaṁ;</div> </td> </tr> <tr> <td> <div class="G">Sambuddhassupanāmesi,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_27Ne_708"> <div class="p"> <table class="singleColumn"> <tr> <td> <div class="pN">708</div> <div class="G">Tato aggisikhā vaṇṇā,</div> </td> </tr> <tr> <td> <div class="G">buddhassa lapanantarā;</div> </td> </tr> <tr> <td> <div class="G">Sahassaraṁsi vijjuriva,</div> </td> </tr> <tr> <td> <div class="G">okkā nikkhami ānanā.</div> </td> </tr> </table> </div>
</div>
<div class="q" id="p_27Ne_709"> <div class="p"> <table class="singleColumn"> <tr> <td> <div class="pN">709</div> <div class="G">Padakkhiṇaṁ karitvāna,</div> </td> </tr> <tr> <td> <div class="G">sīse ādiccabandhuno;</div> </td> </tr> <tr> <td> <div class="G">Tikkhattuṁ parivaṭṭetvā,</div> </td> </tr> <tr> <td> <div class="G">muddhanantaradhāyatha.</div> </td> </tr> </table> </div>
</div>
<div class="q" id="p_27Ne_710"> <div class="p"> <table class="singleColumn"> <tr> <td> <div class="pN">710</div> <div class="G">Idaṁ disvā acchariyaṁ,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Ekaṁsaṁ cīvaraṁ katvā,</div> </td> </tr> <tr> <td> <div class="G">ānando etadabravi.</div> </td> </tr> </table> </div>
</div>
<div class="q" id="p_27Ne_711"> <div class="p"> <table class="singleColumn"> <tr> <td> <div class="pN">711</div> <div class="G">‘Ko hetu sitakammassa,</div> </td> </tr> <tr> <td> <div class="G">byākarohi mahāmune;</div> </td> </tr> <tr> <td> <div class="G">Dhammāloko bhavissati,</div> </td> </tr> <tr> <td> <div class="G">kaṅkhaṁ vitara no mune.</div> </td> </tr> </table> </div>
</div>
<div class="q" id="p_27Ne_712"> <div class="p"> <table class="singleColumn"> <tr> <td> <div class="pN">712</div> <div class="G">Yassa taṁ sabbadhammesu,</div> </td> </tr> <tr> <td> <div class="G">sadā ñāṇaṁ pavattati;</div> </td> </tr> <tr> <td> <div class="G">Kaṅkhiṁ vematikaṁ theraṁ,</div> </td> </tr> <tr> <td> <div class="G">ānandaṁ etadabravi.</div> </td> </tr> </table> </div>
</div>
<div class="q" id="p_27Ne_713"> <div class="p"> <table class="singleColumn"> <tr> <td> <div class="pN">713</div> <div class="G">Yo so ānanda puriso,</div> </td> </tr> <tr> <td> <div class="G">mayi cittaṁ pasādayi;</div> </td> </tr> <tr> <td> <div class="G">Caturāsītikappāni,</div> </td> </tr> <tr> <td> <div class="G">duggatiṁ na gamissati.</div> </td> </tr> </table> </div>
</div>
<div class="q" id="p_27Ne_714"> <div class="p"> <table class="singleColumn"> <tr> <td> <div class="pN">714</div> <div class="G">Devesu devasobhaggaṁ,</div> </td> </tr> <tr> <td> <div class="G">dibbaṁ rajjaṁ pasāsiya;</div> </td> </tr> <tr> <td> <div class="G">Manujesu manujindo,</div> </td> </tr> <tr> <td> <div class="G">rājā raṭṭhe bhavissati.</div> </td> </tr> </table> </div>
</div>
<div class="q" id="p_27Ne_715"> <div class="p"> <table class="singleColumn"> <tr> <td> <div class="pN">715</div> <div class="G">So carimaṁ pabbajitvā,</div> </td> </tr> <tr> <td> <div class="G">Sacchikatvā ca dhammataṁ;</div> </td> </tr> <tr> <td> <div class="G">Paccekabuddho dhutarāgo,</div> </td> </tr> <tr> <td> <div class="G">Vaṭaṁsako nāma bhavissati.</div> </td> </tr> </table> </div>
</div>
<div class="q" id="p_27Ne_716"> <div class="p"> <table class="singleColumn"> <tr> <td> <div class="pN">716</div> <div class="G">Natthi citte pasannamhi,</div> </td> </tr> <tr> <td> <div class="G">appakā nāma dakkhiṇā;</div> </td> </tr> <tr> <td> <div class="G">Tathāgate vā sambuddhe,</div> </td> </tr> <tr> <td> <div class="G">atha vā tassa sāvake.</div> </td> </tr> </table> </div>
</div>
<div class="q" id="p_27Ne_717"> <div class="p"> <table class="singleColumn"> <tr> <td> <div class="pN">717</div> <div class="G">Evaṁ acintiyā buddhā,</div> </td> </tr> <tr> <td> <div class="G">Buddhadhammā acintiyā;</div> </td> </tr> <tr> <td> <div class="G">Acintiye pasannānaṁ,</div> </td> </tr> <tr> <td> <div class="G">Vipāko hoti acintiyo’”ti.</div> </td> </tr> </table> </div>
</div>
<div class="CENTER" id="p_27Ne_718">
<span class="pN">718</span>Idaṁ vāsanābhāgiyaṁ suttaṁ.</div>
<div class="q" id="p_27Ne_719"> <div class="divNumber">96.</div> <div class="p">
<span class="pN">719</span>“Idhāhaṁ, bhikkhave, ekaccaṁ puggalaṁ pasannacittaṁ evaṁ cetasā ceto paricca pajānāmi yathā kho ayaṁ puggalo iriyati, yañca paṭipadaṁ paṭipanno, yañca maggaṁ samārūḷho. Imamhi cāyaṁ samaye kālaṁ kareyya, yathābhataṁ nikkhitto evaṁ sagge. Taṁ kissa hetu? Cittaṁ hissa, bhikkhave, pasannaṁ, cetopasādahetu kho pana evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. Etamatthaṁ bhagavā avoca, tatthetaṁ iti vuccati— </div>
</div>
<div class="q" id="p_27Ne_720"> <div class="p"> <table class="singleColumn"> <tr> <td> <div class="pN">720</div> <div class="G">“Pasannacittaṁ ñatvāna,</div> </td> </tr> <tr> <td> <div class="G">ekaccaṁ idha puggalaṁ;</div> </td> </tr> <tr> <td> <div class="G">Etamatthañca byākāsi,</div> </td> </tr> <tr> <td> <div class="G">buddho bhikkhūna santike.</div> </td> </tr> </table> </div>
</div>
<div class="q" id="p_27Ne_721"> <div class="p"> <table class="singleColumn"> <tr> <td> <div class="pN">721</div> <div class="G">Imamhi cāyaṁ samaye,</div> </td> </tr> <tr> <td> <div class="G">kālaṁ kayirātha puggalo;</div> </td> </tr> <tr> <td> <div class="G">Saggamhi upapajjeyya,</div> </td> </tr> <tr> <td> <div class="G">cittaṁ hissa pasāditaṁ.</div> </td> </tr> </table> </div>
</div>
<div class="q" id="p_27Ne_722"> <div class="p"> <table class="singleColumn"> <tr> <td> <div class="pN">722</div> <div class="G">Cetopasādahetu hi,</div> </td> </tr> <tr> <td> <div class="G">sattā gacchanti suggatiṁ;</div> </td> </tr> <tr> <td> <div class="G">Yathābhataṁ nikkhipeyya,</div> </td> </tr> <tr> <td> <div class="G">evamevaṁ tathāvidho;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">saggaṁ so upapajjatī”ti.</div> </td> </tr> </table> </div>
</div>
<div class="q" id="p_27Ne_723"> <div class="p">
<span class="pN">723</span>“Ayampi attho vutto bhagavatā iti me sutan”ti. </div>
</div>
<div class="CENTER" id="p_27Ne_724">
<span class="pN">724</span>Idaṁ vāsanābhāgiyaṁ suttaṁ.</div>
<div class="q" id="p_27Ne_725"> <div class="p"> <table class="singleColumn"> <tr> <td> <div class="pN">725</div> <div class="G">“Suvaṇṇacchadanaṁ nāvaṁ,</div> </td> </tr> <tr> <td> <div class="G">Nāri āruyha tiṭṭhasi;</div> </td> </tr> <tr> <td> <div class="G">Ogāhasi pokkharaṇiṁ,</div> </td> </tr> <tr> <td> <div class="G">Padmaṁ chindasi pāṇinā.</div> </td> </tr> </table> </div>
</div>
<div class="q" id="p_27Ne_726"> <div class="p"> <table class="singleColumn"> <tr> <td> <div class="pN">726</div> <div class="G">Kena te tādiso vaṇṇo,</div> </td> </tr> <tr> <td> <div class="G">ānubhāvo juti ca te;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manasicchitā.</div> </td> </tr> </table> </div>
</div>
<div class="q" id="p_27Ne_727"> <div class="p"> <table class="singleColumn"> <tr> <td> <div class="pN">727</div> <div class="G">Pucchitā devate saṁsa,</div> </td> </tr> <tr> <td> <div class="G">kissa kammassidaṁ phalaṁ;</div> </td> </tr> <tr> <td> <div class="G">Sā devatā attamanā,</div> </td> </tr> <tr> <td> <div class="G">devarājena pucchitā.</div> </td> </tr> </table> </div>
</div>
<div class="q" id="p_27Ne_728"> <div class="p"> <table class="singleColumn"> <tr> <td> <div class="pN">728</div> <div class="G">Pañhaṁ puṭṭhā viyākāsi,</div> </td> </tr> <tr> <td> <div class="G">sakkassa iti me sutaṁ;</div> </td> </tr> <tr> <td> <div class="G">Addhānaṁ paṭipannāhaṁ,</div> </td> </tr> <tr> <td> <div class="G">disvā thūpaṁ manoramaṁ.</div> </td> </tr> </table> </div>
</div>
<div class="q" id="p_27Ne_729"> <div class="p"> <table class="singleColumn"> <tr> <td> <div class="pN">729</div> <div class="G">Tattha cittaṁ pasādesiṁ,</div> </td> </tr> <tr> <td> <div class="G">Kassapassa yasassino;</div> </td> </tr> <tr> <td> <div class="G">Paddhapupphehi pūjesiṁ,</div> </td> </tr> <tr> <td> <div class="G">Pasannā sehi tasseva;</div> </td> </tr> <tr> <td> <div class="G">Kammassa phalaṁ vipāko,</div> </td> </tr> <tr> <td> <div class="G">Etādisaṁ katapuññā labhantī”ti.</div> </td> </tr> </table> </div>
</div>
<div class="CENTER" id="p_27Ne_730">
<span class="pN">730</span>Idaṁ vāsanābhāgiyaṁ suttaṁ.</div>
<div class="q" id="p_27Ne_731"> <div class="p">
<span class="pN">731</span>“Dānakathā sīlakathā saggakathā puññakathā puññavipākakathā”ti. </div>
</div>
<div class="CENTER" id="p_27Ne_732">
<span class="pN">732</span>Idaṁ vāsanābhāgiyaṁ suttaṁ.</div>
<div class="q" id="p_27Ne_733"> <div class="p">
<span class="pN">733</span>“Api cāpi paṁsuthūpesu uddissakatesu dasabaladharānaṁ tatthapi kāraṁ katvā saggesu narā pamodantī”ti. </div>
</div>
<div class="CENTER" id="p_27Ne_734">
<span class="pN">734</span>Idaṁ vāsanābhāgiyaṁ suttaṁ.</div>
<div class="q" id="p_27Ne_735"> <div class="divNumber">97.</div> <div class="p"> <table class="singleColumn"> <tr> <td> <div class="pN">735</div> <div class="G">“Devaputtasarīravaṇṇā,</div> </td> </tr> <tr> <td> <div class="G">sabbe subhagasaṇṭhitī;</div> </td> </tr> <tr> <td> <div class="G">Udakena paṁsuṁ temetvā,</div> </td> </tr> <tr> <td> <div class="G">thūpaṁ vaḍḍhetha kassapaṁ.</div> </td> </tr> </table> </div>
</div>
<div class="q" id="p_27Ne_736"> <div class="p"> <table class="singleColumn"> <tr> <td> <div class="pN">736</div> <div class="G">Ayaṁ sugatte sugatassa thūpo,</div> </td> </tr> <tr> <td> <div class="G">Mahesino dasabaladhammadhārino;</div> </td> </tr> <tr> <td> <div class="G">Tasmiṁ ime devamanujā pasannā,</div> </td> </tr> <tr> <td> <div class="G">Kāraṁ karontā jarāmaraṇā pamuccare”ti.</div> </td> </tr> </table> </div>
</div>
<div class="CENTER" id="p_27Ne_737">
<span class="pN">737</span>Idaṁ vāsanābhāgiyaṁ suttaṁ.</div>
<div class="q" id="p_27Ne_738"> <div class="p"> <table class="singleColumn"> <tr> <td> <div class="pN">738</div> <div class="G">“Uḷāraṁ vata taṁ āsi,</div> </td> </tr> <tr> <td> <div class="G">yāhaṁ thūpaṁ mahesino;</div> </td> </tr> <tr> <td> <div class="G">Uppalāni ca cattāri,</div> </td> </tr> <tr> <td> <div class="G">mālañca abhiropayiṁ.</div> </td> </tr> </table> </div>
</div>
<div class="q" id="p_27Ne_739"> <div class="p"> <table class="singleColumn"> <tr> <td> <div class="pN">739</div> <div class="G">Ajja tiṁsaṁ tato kappā,</div> </td> </tr> <tr> <td> <div class="G">Nābhijānāmi duggatiṁ;</div> </td> </tr> <tr> <td> <div class="G">Vinipātaṁ na gacchāmi,</div> </td> </tr> <tr> <td> <div class="G">Thūpaṁ pūjetva satthuno”ti.</div> </td> </tr> </table> </div>
</div>
<div class="CENTER" id="p_27Ne_740">
<span class="pN">740</span>Idaṁ vāsanābhāgiyaṁ suttaṁ.</div>
<div class="q" id="p_27Ne_741"> <div class="p"> <table class="singleColumn"> <tr> <td> <div class="pN">741</div> <div class="G">“Bāttiṁsalakkhaṇadharassa,</div> </td> </tr> <tr> <td> <div class="G">Vijitavijayassa lokanāthassa;</div> </td> </tr> <tr> <td> <div class="G">Satasahassaṁ kappe,</div> </td> </tr> <tr> <td> <div class="G">Mudito thūpaṁ apūjesi.</div> </td> </tr> </table> </div>
</div>
<div class="q" id="p_27Ne_742"> <div class="p"> <table class="singleColumn"> <tr> <td> <div class="pN">742</div> <div class="G">Yaṁ mayā pasutaṁ puññaṁ,</div> </td> </tr> <tr> <td> <div class="G">Tena ca puññena deva sobhaggaṁ;</div> </td> </tr> <tr> <td> <div class="G">Rajjāni ca kāritāni,</div> </td> </tr> <tr> <td> <div class="G">Anāgantuna vinipātaṁ.</div> </td> </tr> </table> </div>
</div>
<div class="q" id="p_27Ne_743"> <div class="p"> <table class="singleColumn"> <tr> <td> <div class="pN">743</div> <div class="G">Yaṁ cakkhu adantadamakassa,</div> </td> </tr> <tr> <td> <div class="G">Sāsane paṇihitaṁ tathā;</div> </td> </tr> <tr> <td> <div class="G">Cittaṁ taṁ me sabbaṁ,</div> </td> </tr> <tr> <td> <div class="G">Laddhaṁ vimuttacittamhi vidhūtalato”ti.</div> </td> </tr> </table> </div>
</div>
<div class="CENTER" id="p_27Ne_744">
<span class="pN">744</span>Idaṁ vāsanābhāgiyaṁ suttaṁ.</div>
<div class="q" id="p_27Ne_745"> <div class="divNumber">98.</div> <div class="p"> <table class="singleColumn"> <tr> <td> <div class="pN">745</div> <div class="G">“Sāmākapatthodanamattameva hi,</div> </td> </tr> <tr> <td> <div class="G">Paccekabuddhamhi adāsi dakkhiṇaṁ;</div> </td> </tr> <tr> <td> <div class="G">Vimuttacitte akhile anāsave,</div> </td> </tr> <tr> <td> <div class="G">Araṇavihārimhi asaṅgamānase.</div> </td> </tr> </table> </div>
</div>
<div class="q" id="p_27Ne_746"> <div class="p"> <table class="singleColumn"> <tr> <td> <div class="pN">746</div> <div class="G">Tasmiñca okappayi dhammamuttamaṁ,</div> </td> </tr> <tr> <td> <div class="G">Tasmiñca dhamme paṇidhesiṁ mānasaṁ;</div> </td> </tr> <tr> <td> <div class="G">Evaṁvihārīhi me saṅgamo siyā,</div> </td> </tr> <tr> <td> <div class="G">Bhave kudāsupi ca mā apekkhavā.</div> </td> </tr> </table> </div>
</div>
<div class="q" id="p_27Ne_747"> <div class="p"> <table class="singleColumn"> <tr> <td> <div class="pN">747</div> <div class="G">Tasseva kammassa vipākato ahaṁ,</div> </td> </tr> <tr> <td> <div class="G">Sahassakkhattuṁ kurusūpapajjatha;</div> </td> </tr> <tr> <td> <div class="G">Dīghāyukesu amamesu pāṇisu,</div> </td> </tr> <tr> <td> <div class="G">Visesagāmīsu ahīnagāmisu.</div> </td> </tr> </table> </div>
</div>
<div class="q" id="p_27Ne_748"> <div class="p"> <table class="singleColumn"> <tr> <td> <div class="pN">748</div> <div class="G">Tasseva kammassa vipākato ahaṁ,</div> </td> </tr> <tr> <td> <div class="G">Sahassakkhattuṁ tidasopapajjatha;</div> </td> </tr> <tr> <td> <div class="G">Vicitramālābharaṇānulepisu,</div> </td> </tr> <tr> <td> <div class="G">Visiṭṭhakāyūpagato yasassisu.</div> </td> </tr> </table> </div>
</div>
<div class="q" id="p_27Ne_749"> <div class="p"> <table class="singleColumn"> <tr> <td> <div class="pN">749</div> <div class="G">Tasseva kammassa vipākato ahaṁ,</div> </td> </tr> <tr> <td> <div class="G">Vimuttacitto akhilo anāsavo;</div> </td> </tr> <tr> <td> <div class="G">Imehi me antimadehadhāribhi,</div> </td> </tr> <tr> <td> <div class="G">Samāgamo āsi hitāhitāsihi.</div> </td> </tr> </table> </div>
</div>
<div class="q" id="p_27Ne_750"> <div class="p"> <table class="singleColumn"> <tr> <td> <div class="pN">750</div> <div class="G">Paccakkhaṁ khvimaṁ avaca tathāgato jino,</div> </td> </tr> <tr> <td> <div class="G">Samijjhate sīlavato yadicchati;</div> </td> </tr> <tr> <td> <div class="G">Yathā yathā me manasā vicintitaṁ,</div> </td> </tr> <tr> <td> <div class="G">Tathā samiddhaṁ ayamantimo bhavo”ti.</div> </td> </tr> </table> </div>
</div>
<div class="CENTER" id="p_27Ne_751">
<span class="pN">751</span>Idaṁ vāsanābhāgiyaṁ suttaṁ.</div>
<div class="q" id="p_27Ne_752"> <div class="p"> <table class="singleColumn"> <tr> <td> <div class="pN">752</div> <div class="G">“Ekatiṁsamhi kappamhi jino anejo,</div> </td> </tr> <tr> <td> <div class="G">Anantadassī bhagavā sikhīti;</div> </td> </tr> <tr> <td> <div class="G">Tassāpi rājā bhātā sikhiddhe,</div> </td> </tr> <tr> <td> <div class="G">Buddhe ca dhamme ca abhippasanno.</div> </td> </tr> </table> </div>
</div>
<div class="q" id="p_27Ne_753"> <div class="p"> <table class="singleColumn"> <tr> <td> <div class="pN">753</div> <div class="G">Parinibbute lokavināyakamhi,</div> </td> </tr> <tr> <td> <div class="G">Thūpaṁ sakāsi vipulaṁ mahantaṁ;</div> </td> </tr> <tr> <td> <div class="G">Samantato gāvutikaṁ mahesino,</div> </td> </tr> <tr> <td> <div class="G">Devātidevassa naruttamassa.</div> </td> </tr> </table> </div>
</div>
<div class="q" id="p_27Ne_754"> <div class="p"> <table class="singleColumn"> <tr> <td> <div class="pN">754</div> <div class="G">Tasmiṁ manusso balimābhihārī,</div> </td> </tr> <tr> <td> <div class="G">Paggayha jātisumanaṁ pahaṭṭho;</div> </td> </tr> <tr> <td> <div class="G">Vātena pupphaṁ patitassa ekaṁ,</div> </td> </tr> <tr> <td> <div class="G">Tāhaṁ gahetvāna tasseva dāsi.</div> </td> </tr> </table> </div>
</div>
<div class="q" id="p_27Ne_755"> <div class="p"> <table class="singleColumn"> <tr> <td> <div class="pN">755</div> <div class="G">So maṁ avocābhipasannacitto,</div> </td> </tr> <tr> <td> <div class="G">Tuyhameva etaṁ pupphaṁ dadāmi;</div> </td> </tr> <tr> <td> <div class="G">Tāhaṁ gahetvā abhiropayesiṁ,</div> </td> </tr> <tr> <td> <div class="G">Punappunaṁ buddhamanussaranto.</div> </td> </tr> </table> </div>
</div>
<div class="q" id="p_27Ne_756"> <div class="p"> <table class="singleColumn"> <tr> <td> <div class="pN">756</div> <div class="G">Ajja tiṁsaṁ tato kappā,</div> </td> </tr> <tr> <td> <div class="G">nābhijānāmi duggatiṁ;</div> </td> </tr> <tr> <td> <div class="G">Vinipātañca na gacchāmi,</div> </td> </tr> <tr> <td> <div class="G">thūpapūjāyidaṁ phalan”ti.</div> </td> </tr> </table> </div>
</div>
<div class="CENTER" id="p_27Ne_757">
<span class="pN">757</span>Idaṁ vāsanābhāgiyaṁ suttaṁ.</div>
<div class="q" id="p_27Ne_758"> <div class="p"> <table class="singleColumn"> <tr> <td> <div class="pN">758</div> <div class="G">“Kapilaṁ nāma nagaraṁ,</div> </td> </tr> <tr> <td> <div class="G">suvibhattaṁ mahāpathaṁ;</div> </td> </tr> <tr> <td> <div class="G">Ākiṇṇamiddhaṁ phītañca,</div> </td> </tr> <tr> <td> <div class="G">brahmadattassa rājino.</div> </td> </tr> </table> </div>
</div>
<div class="q" id="p_27Ne_759"> <div class="p"> <table class="singleColumn"> <tr> <td> <div class="pN">759</div> <div class="G">Kummāsaṁ vikkiṇiṁ tattha,</div> </td> </tr> <tr> <td> <div class="G">pañcālānaṁ puruttame;</div> </td> </tr> <tr> <td> <div class="G">Sohaṁ addasiṁ sambuddhaṁ,</div> </td> </tr> <tr> <td> <div class="G">upariṭṭhaṁ yasassinaṁ.</div> </td> </tr> </table> </div>
</div>
<div class="q" id="p_27Ne_760"> <div class="p"> <table class="singleColumn"> <tr> <td> <div class="pN">760</div> <div class="G">Haṭṭho cittaṁ pasādetvā,</div> </td> </tr> <tr> <td> <div class="G">nimantesiṁ naruttamaṁ;</div> </td> </tr> <tr> <td> <div class="G">Ariṭṭhaṁ dhuvabhattena,</div> </td> </tr> <tr> <td> <div class="G">yaṁ me gehamhi vijjatha.</div> </td> </tr> </table> </div>
</div>
<div class="q" id="p_27Ne_761"> <div class="p"> <table class="singleColumn"> <tr> <td> <div class="pN">761</div> <div class="G">Tato ca kattiko puṇṇo,</div> </td> </tr> <tr> <td> <div class="G">puṇṇamāsī upaṭṭhitā;</div> </td> </tr> <tr> <td> <div class="G">Navaṁ dussayugaṁ gayha,</div> </td> </tr> <tr> <td> <div class="G">ariṭṭhassopanāmayiṁ.</div> </td> </tr> </table> </div>
</div>
<div class="q" id="p_27Ne_762"> <div class="p"> <table class="singleColumn"> <tr> <td> <div class="pN">762</div> <div class="G">Pasannacittaṁ ñatvāna,</div> </td> </tr> <tr> <td> <div class="G">paṭiggaṇhi naruttamo;</div> </td> </tr> <tr> <td> <div class="G">Anukampako kāruṇiko,</div> </td> </tr> <tr> <td> <div class="G">taṇhānighātako muni.</div> </td> </tr> </table> </div>
</div>
<div class="q" id="p_27Ne_763"> <div class="p"> <table class="singleColumn"> <tr> <td> <div class="pN">763</div> <div class="G">Tāhaṁ kammaṁ karitvāna,</div> </td> </tr> <tr> <td> <div class="G">kalyāṇaṁ buddhavaṇṇitaṁ;</div> </td> </tr> <tr> <td> <div class="G">Deve ceva manusse ca,</div> </td> </tr> <tr> <td> <div class="G">sandhāvitvā tato cuto.</div> </td> </tr> </table> </div>
</div>
<div class="q" id="p_27Ne_764"> <div class="p"> <table class="singleColumn"> <tr> <td> <div class="pN">764</div> <div class="G">Bārāṇasiyaṁ nagare,</div> </td> </tr> <tr> <td> <div class="G">seṭṭhissa ekaputtako;</div> </td> </tr> <tr> <td> <div class="G">Aḍḍhe kulasmiṁ uppajjiṁ,</div> </td> </tr> <tr> <td> <div class="G">pāṇehi ca piyataro.</div> </td> </tr> </table> </div>
</div>
<div class="q" id="p_27Ne_765"> <div class="p"> <table class="singleColumn"> <tr> <td> <div class="pN">765</div> <div class="G">Tato ca viññutaṁ patto,</div> </td> </tr> <tr> <td> <div class="G">devaputtena codito;</div> </td> </tr> <tr> <td> <div class="G">Pāsādā orūhitvāna,</div> </td> </tr> <tr> <td> <div class="G">sambuddhamupasaṅkamiṁ.</div> </td> </tr> </table> </div>
</div>
<div class="q" id="p_27Ne_766"> <div class="p"> <table class="singleColumn"> <tr> <td> <div class="pN">766</div> <div class="G">So me dhammamadesayi,</div> </td> </tr> <tr> <td> <div class="G">anukampāya gotamo;</div> </td> </tr> <tr> <td> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">dukkhassa ca atikkamaṁ.</div> </td> </tr> </table> </div>
</div>
<div class="q" id="p_27Ne_767"> <div class="p"> <table class="singleColumn"> <tr> <td> <div class="pN">767</div> <div class="G">Ariyaṁ aṭṭhaṅgikaṁ maggaṁ,</div> </td> </tr> <tr> <td> <div class="G">dukkhūpasamagāminaṁ;</div> </td> </tr> <tr> <td> <div class="G">Cattāri ariyasaccāni,</div> </td> </tr> <tr> <td> <div class="G">muni dhammamadesayi.</div> </td> </tr> </table> </div>
</div>
<div class="q" id="p_27Ne_768"> <div class="p"> <table class="singleColumn"> <tr> <td> <div class="pN">768</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">vihariṁ sāsane rato;</div> </td> </tr> <tr> <td> <div class="G">Samathaṁ paṭivijjhāhaṁ,</div> </td> </tr> <tr> <td> <div class="G">rattindivamatandito.</div> </td> </tr> </table> </div>
</div>
<div class="q" id="p_27Ne_769"> <div class="p"> <table class="singleColumn"> <tr> <td> <div class="pN">769</div> <div class="G">Ajjhattañca bahiddhā ca,</div> </td> </tr> <tr> <td> <div class="G">ye me vijjiṁsu āsavā;</div> </td> </tr> <tr> <td> <div class="G">Sabbe āsuṁ samucchinnā,</div> </td> </tr> <tr> <td> <div class="G">na ca uppajjare puna.</div> </td> </tr> </table> </div>
</div>
<div class="q" id="p_27Ne_770"> <div class="p"> <table class="singleColumn"> <tr> <td> <div class="pN">770</div> <div class="G">Pariyantakataṁ dukkhaṁ,</div> </td> </tr> <tr> <td> <div class="G">carimoyaṁ samussayo;</div> </td> </tr> <tr> <td> <div class="G">Jātimaraṇasaṁsāro,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_27Ne_771">
<span class="pN">771</span>Idaṁ vāsanābhāgiyaṁ suttaṁ.</div>
<div class="q" id="p_27Ne_772"> <div class="divNumber">99.</div> <div class="p">
<span class="pN">772</span>Tattha katamaṁ nibbedhabhāgiyaṁ suttaṁ? </div>
</div>
<div class="q" id="p_27Ne_773"> <div class="p"> <table class="singleColumn"> <tr> <td> <div class="pN">773</div> <div class="G">“Uddhaṁ adho sabbadhi vippamutto,</div> </td> </tr> <tr> <td> <div class="G">Ayaṁ ahasmīti anānupassī;</div> </td> </tr> <tr> <td> <div class="G">Evaṁ vimutto udatāri oghaṁ,</div> </td> </tr> <tr> <td> <div class="G">Atiṇṇapubbaṁ apunabbhavāyā”ti.</div> </td> </tr> </table> </div>
</div>
<div class="CENTER" id="p_27Ne_774">
<span class="pN">774</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_775"> <div class="p">
<span class="pN">775</span>“Sīlavato, ānanda, na cetanā karaṇīyā ‘kinti me avippaṭisāro jāyeyyā’ti. Dhammatā esā, ānanda, yaṁ sīlavato avippaṭisāro jāyeyya. Avippaṭisārinā, ānanda, na cetanā karaṇīyā ‘kinti me pāmojjaṁ jāyeyyā’ti. Dhammatā esā, ānanda, yaṁ avippaṭisārino pāmojjaṁ jāyeyya. Pamuditena, ānanda, na cetanā karaṇīyā ‘kinti me pīti jāyeyyā’ti. Dhammatā esā, ānanda, yaṁ pamuditassa pīti jāyeyya. Pītimanassa, ānanda, na cetanā karaṇīyā ‘kinti me kāyo passambheyyā’ti. Dhammatā esā, ānanda, yaṁ pītimanassa kāyo passambheyya. Passaddhakāyassa, ānanda, na cetanā karaṇīyā ‘kintāhaṁ sukhaṁ vediyeyyan’ti. Dhammatā esā, ānanda, yaṁ passaddhakāyo sukhaṁ vediyeyya. Sukhino ānanda, na cetanā karaṇīyā ‘kinti me samādhi jāyeyyā’ti. Dhammatā esā, ānanda, yaṁ sukhino samādhi jāyeyya. Samāhitassa, ānanda, na cetanā karaṇīyā ‘kintāhaṁ yathābhūtaṁ pajāneyyan’ti. Dhammatā esā, ānanda, yaṁ samāhito yathābhūtaṁ pajāneyya. Yathābhūtaṁ pajānatā, ānanda, na cetanā karaṇīyā ‘kinti me nibbidā jāyeyyā’ti. Dhammatā esā, ānanda, yaṁ yathābhūtaṁ pajānanto nibbindeyya. Nibbindantena, ānanda, na cetanā karaṇīyā ‘kinti me virāgo jāyeyyā’ti. Dhammatā esā, ānanda, yaṁ nibbindanto virajjeyya. Virajjantena, ānanda, na cetanā karaṇīyā ‘kinti me vimutti jāyeyyā’ti. Dhammatā esā, ānanda, yaṁ virajjanto vimucceyya. Vimuttena, ānanda, na cetanā karaṇīyā ‘kinti me vimuttiñāṇadassanaṁ uppajjeyyā’ti. Dhammatā esā, ānanda, yaṁ vimuttassa vimuttiñāṇadassanaṁ uppajjeyyā”ti. </div>
</div>
<div class="CENTER" id="p_27Ne_776">
<span class="pN">776</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_777"> <div class="divNumber">100.</div> <div class="p"> <table class="singleColumn"> <tr> <td> <div class="pN">777</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato pajānāti sahetudhamman”ti.</div> </td> </tr> </table> </div>
</div>
<div class="CENTER" id="p_27Ne_778">
<span class="pN">778</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_779"> <div class="p"> <table class="singleColumn"> <tr> <td> <div class="pN">779</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato khayaṁ paccayānaṁ avedī”ti.</div> </td> </tr> </table> </div>
</div>
<div class="CENTER" id="p_27Ne_780">
<span class="pN">780</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_781"> <div class="p"> <table class="singleColumn"> <tr> <td> <div class="pN">781</div> <div class="G">“Kiṁ nu kujjhasi mā kujjhi,</div> </td> </tr> <tr> <td> <div class="G">Akkodho tissa te varaṁ;</div> </td> </tr> <tr> <td> <div class="G">Kodhamānamakkhavinayatthaṁ hi,</div> </td> </tr> <tr> <td> <div class="G">Tissa brahmacariyaṁ vussatī”ti.</div> </td> </tr> </table> </div>
</div>
<div class="CENTER" id="p_27Ne_782">
<span class="pN">782</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_783"> <div class="p"> <table class="singleColumn"> <tr> <td> <div class="pN">783</div> <div class="G">“Kadāhaṁ nandaṁ passeyyaṁ,</div> </td> </tr> <tr> <td> <div class="G">Āraññaṁ paṁsukūlikaṁ;</div> </td> </tr> <tr> <td> <div class="G">Aññātuñchena yāpentaṁ,</div> </td> </tr> <tr> <td> <div class="G">Kāmesu anapekkhinan”ti.</div> </td> </tr> </table> </div>
</div>
<div class="CENTER" id="p_27Ne_784">
<span class="pN">784</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_785"> <div class="p"> <table class="singleColumn"> <tr> <td> <div class="pN">785</div> <div class="G">“Kiṁsu chetvā sukhaṁ seti,</div> </td> </tr> <tr> <td> <div class="G">kiṁsu chetvā na socati;</div> </td> </tr> <tr> <td> <div class="G">Kissassu ekadhammassa,</div> </td> </tr> <tr> <td> <div class="G">vadhaṁ rocesi gotamāti.</div> </td> </tr> </table> </div>
</div>
<div class="q" id="p_27Ne_786"> <div class="p"> <table class="singleColumn"> <tr> <td> <div class="pN">786</div> <div class="G">Kodhaṁ chetvā sukhaṁ seti,</div> </td> </tr> <tr> <td> <div class="G">kodhaṁ chetvā na socati;</div> </td> </tr> <tr> <td> <div class="G">Kodhassa visamūlassa,</div> </td> </tr> <tr> <td> <div class="G">madhuraggassa brāhmaṇa;</div> </td> </tr> <tr> <td> <div class="G">Vadhaṁ ariyā pasaṁsanti,</div> </td> </tr> <tr> <td> <div class="G">taṁ hi chetvā na socatī”ti.</div> </td> </tr> </table> </div>
</div>
<div class="CENTER" id="p_27Ne_787">
<span class="pN">787</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_788"> <div class="p"> <table class="singleColumn"> <tr> <td> <div class="pN">788</div> <div class="G">“Kiṁsu hane uppatitaṁ,</div> </td> </tr> <tr> <td> <div class="G">kiṁsu jātaṁ vinodaye;</div> </td> </tr> <tr> <td> <div class="G">Kiñcassu pajahe dhīro,</div> </td> </tr> <tr> <td> <div class="G">kissābhisamayo sukho.</div> </td> </tr> </table> </div>
</div>
<div class="q" id="p_27Ne_789"> <div class="p"> <table class="singleColumn"> <tr> <td> <div class="pN">789</div> <div class="G">Kodhaṁ hane uppatitaṁ,</div> </td> </tr> <tr> <td> <div class="G">rāgaṁ jātaṁ vinodaye;</div> </td> </tr> <tr> <td> <div class="G">Avijjaṁ pajahe dhīro,</div> </td> </tr> <tr> <td> <div class="G">saccābhisamayo sukho”ti.</div> </td> </tr> </table> </div>
</div>
<div class="CENTER" id="p_27Ne_790">
<span class="pN">790</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_791"> <div class="divNumber">101.</div> <div class="p"> <table class="singleColumn"> <tr> <td> <div class="pN">791</div> <div class="G">“Sattiyā viya omaṭṭho,</div> </td> </tr> <tr> <td> <div class="G">ḍayhamānova matthake;</div> </td> </tr> <tr> <td> <div class="G">Kāmarāgappahānāya,</div> </td> </tr> <tr> <td> <div class="G">sato bhikkhu paribbaje.</div> </td> </tr> </table> </div>
</div>
<div class="q" id="p_27Ne_792"> <div class="p"> <table class="singleColumn"> <tr> <td> <div class="pN">792</div> <div class="G">Sattiyā viya omaṭṭho,</div> </td> </tr> <tr> <td> <div class="G">ḍayhamānova matthake;</div> </td> </tr> <tr> <td> <div class="G">Sakkāyadiṭṭhippahānāya,</div> </td> </tr> <tr> <td> <div class="G">sato bhikkhu paribbaje”ti.</div> </td> </tr> </table> </div>
</div>
<div class="CENTER" id="p_27Ne_793">
<span class="pN">793</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_794"> <div class="p"> <table class="singleColumn"> <tr> <td> <div class="pN">794</div> <div class="G">“Sabbe khayantā nicayā,</div> </td> </tr> <tr> <td> <div class="G">Patanantā samussayā;</div> </td> </tr> <tr> <td> <div class="G">Sabbesaṁ maraṇamāgamma,</div> </td> </tr> <tr> <td> <div class="G">Sabbesaṁ jīvitamaddhuvaṁ;</div> </td> </tr> <tr> <td> <div class="G">Etaṁ bhayaṁ maraṇe pekkhamāno,</div> </td> </tr> <tr> <td> <div class="G">Puññāni kayirātha sukhāvahāni.</div> </td> </tr> </table> </div>
</div>
<div class="q" id="p_27Ne_795"> <div class="p"> <table class="singleColumn"> <tr> <td> <div class="pN">795</div> <div class="G">Sabbe khayantā nicayā,</div> </td> </tr> <tr> <td> <div class="G">Patanantā samussayā;</div> </td> </tr> <tr> <td> <div class="G">Sabbesaṁ maraṇamāgamma,</div> </td> </tr> <tr> <td> <div class="G">Sabbesaṁ jīvitamaddhuvaṁ;</div> </td> </tr> <tr> <td> <div class="G">Etaṁ bhayaṁ maraṇe pekkhamāno,</div> </td> </tr> <tr> <td> <div class="G">Lokāmisaṁ pajahe santipekkho”ti.</div> </td> </tr> </table> </div>
</div>
<div class="CENTER" id="p_27Ne_796">
<span class="pN">796</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_797"> <div class="p"> <table class="singleColumn"> <tr> <td> <div class="pN">797</div> <div class="G">“Sukhaṁ sayanti munayo,</div> </td> </tr> <tr> <td> <div class="G">Na te socanti māvidha;</div> </td> </tr> <tr> <td> <div class="G">Yesaṁ jhānarataṁ cittaṁ,</div> </td> </tr> <tr> <td> <div class="G">Paññavā susamāhito;</div> </td> </tr> <tr> <td> <div class="G">Āraddhavīriyo pahitatto,</div> </td> </tr> <tr> <td> <div class="G">Oghaṁ tarati duttaraṁ.</div> </td> </tr> </table> </div>
</div>
<div class="q" id="p_27Ne_798"> <div class="p"> <table class="singleColumn"> <tr> <td> <div class="pN">798</div> <div class="G">Virato kāmasaññāya,</div> </td> </tr> <tr> <td> <div class="G">sabbasaṁyojanātīto;</div> </td> </tr> <tr> <td> <div class="G">Nandibhavaparikkhīṇo,</div> </td> </tr> <tr> <td> <div class="G">so gambhīre na sīdatī”ti.</div> </td> </tr> </table> </div>
</div>
<div class="CENTER" id="p_27Ne_799">
<span class="pN">799</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_800"> <div class="p"> <table class="singleColumn"> <tr> <td> <div class="pN">800</div> <div class="G">“Saddahāno arahataṁ,</div> </td> </tr> <tr> <td> <div class="G">dhammaṁ nibbānapattiyā;</div> </td> </tr> <tr> <td> <div class="G">Sussūsaṁ labhate paññaṁ,</div> </td> </tr> <tr> <td> <div class="G">appamatto vicakkhaṇo.</div> </td> </tr> </table> </div>
</div>
<div class="q" id="p_27Ne_801"> <div class="p"> <table class="singleColumn"> <tr> <td> <div class="pN">801</div> <div class="G">Patirūpakārī dhuravā,</div> </td> </tr> <tr> <td> <div class="G">uṭṭhātā vindate dhanaṁ;</div> </td> </tr> <tr> <td> <div class="G">Saccena kittiṁ pappoti,</div> </td> </tr> <tr> <td> <div class="G">dadaṁ mittāni ganthati;</div> </td> </tr> <tr> <td> <div class="G">Asmā lokā paraṁ lokaṁ,</div> </td> </tr> <tr> <td> <div class="G">evaṁ pecca na socatī”ti.</div> </td> </tr> </table> </div>
</div>
<div class="CENTER" id="p_27Ne_802">
<span class="pN">802</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_803"> <div class="p"> <table class="singleColumn"> <tr> <td> <div class="pN">803</div> <div class="G">“Sabbaganthapahīnassa,</div> </td> </tr> <tr> <td> <div class="G">vippamuttassa te sato;</div> </td> </tr> <tr> <td> <div class="G">Samaṇassa na taṁ sādhu,</div> </td> </tr> <tr> <td> <div class="G">yadaññamanusāsasīti.</div> </td> </tr> </table> </div>
</div>
<div class="q" id="p_27Ne_804"> <div class="p"> <table class="singleColumn"> <tr> <td> <div class="pN">804</div> <div class="G">Yena kenaci vaṇṇena,</div> </td> </tr> <tr> <td> <div class="G">saṁvāso sakka jāyati;</div> </td> </tr> <tr> <td> <div class="G">Na taṁ arahati sappañño,</div> </td> </tr> <tr> <td> <div class="G">manasā anukampituṁ.</div> </td> </tr> </table> </div>
</div>
<div class="q" id="p_27Ne_805"> <div class="p"> <table class="singleColumn"> <tr> <td> <div class="pN">805</div> <div class="G">Manasā ce pasannena,</div> </td> </tr> <tr> <td> <div class="G">yadaññamanusāsati;</div> </td> </tr> <tr> <td> <div class="G">Na tena hoti saṁyutto,</div> </td> </tr> <tr> <td> <div class="G">yānukampā anuddayā”ti.</div> </td> </tr> </table> </div>
</div>
<div class="CENTER" id="p_27Ne_806">
<span class="pN">806</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_807"> <div class="divNumber">102.</div> <div class="p"> <table class="singleColumn"> <tr> <td> <div class="pN">807</div> <div class="G">“Rāgo ca doso ca kutonidānā,</div> </td> </tr> <tr> <td> <div class="G">Aratī ratī lomahaṁso kutojā;</div> </td> </tr> <tr> <td> <div class="G">Kuto samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti.</div> </td> </tr> </table> </div>
</div>
<div class="q" id="p_27Ne_808"> <div class="p"> <table class="singleColumn"> <tr> <td> <div class="pN">808</div> <div class="G">Rāgo ca doso ca itonidānā,</div> </td> </tr> <tr> <td> <div class="G">Aratī ratī lomahaṁso itojā;</div> </td> </tr> <tr> <td> <div class="G">Ito samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti.</div> </td> </tr> </table> </div>
</div>
<div class="q" id="p_27Ne_809"> <div class="p"> <table class="singleColumn"> <tr> <td> <div class="pN">809</div> <div class="G">Snehajā attasambhūtā,</div> </td> </tr> <tr> <td> <div class="G">nigrodhasseva khandhajā;</div> </td> </tr> <tr> <td> <div class="G">Puthu visattā kāmesu,</div> </td> </tr> <tr> <td> <div class="G">māluvāva vitatā vane.</div> </td> </tr> </table> </div>
</div>
<div class="q" id="p_27Ne_810"> <div class="p"> <table class="singleColumn"> <tr> <td> <div class="pN">810</div> <div class="G">Ye naṁ pajānanti yatonidānaṁ,</div> </td> </tr> <tr> <td> <div class="G">Te naṁ vinodenti suṇohi yakkha;</div> </td> </tr> <tr> <td> <div class="G">Te duttaraṁ oghamimaṁ taranti,</div> </td> </tr> <tr> <td> <div class="G">Atiṇṇapubbaṁ apunabbhavāyā”ti.</div> </td> </tr> </table> </div>
</div>
<div class="CENTER" id="p_27Ne_811">
<span class="pN">811</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_812"> <div class="p">
<span class="pN">812</span>“Dukkaraṁ bhagavā sudukkaraṁ bhagavā”ti. </div>
</div>
<div class="q" id="p_27Ne_813"> <div class="p"> <table class="singleColumn"> <tr> <td> <div class="pN">813</div> <div class="G">“Dukkaraṁ vāpi karonti, <span class="gathaQuote">(kāmadāti bhagavā)</span>
</div> </td> </tr> <tr> <td> <div class="G">Sekkhā sīlasamāhitā;</div> </td> </tr> <tr> <td> <div class="G">Ṭhitattā anagāriyupetassa,</div> </td> </tr> <tr> <td> <div class="G">Tuṭṭhi hoti sukhāvahā”ti.</div> </td> </tr> </table> </div>
</div>
<div class="q" id="p_27Ne_814"> <div class="p">
<span class="pN">814</span>“Dullabhā bhagavā yadidaṁ tuṭṭhī”ti. </div>
</div>
<div class="q" id="p_27Ne_815"> <div class="p"> <table class="singleColumn"> <tr> <td> <div class="pN">815</div> <div class="G">“Dullabhaṁ vāpi labhanti, <span class="gathaQuote">(kāmadāti bhagavā)</span>
</div> </td> </tr> <tr> <td> <div class="G">Cittavūpasame ratā;</div> </td> </tr> <tr> <td> <div class="G">Yesaṁ divā ca ratto ca,</div> </td> </tr> <tr> <td> <div class="G">Bhāvanāya rato mano”ti.</div> </td> </tr> </table> </div>
</div>
<div class="q" id="p_27Ne_816"> <div class="p">
<span class="pN">816</span>“Dussamādahaṁ bhagavā yadidaṁ cittan”ti. </div>
</div>
<div class="q" id="p_27Ne_817"> <div class="p"> <table class="singleColumn"> <tr> <td> <div class="pN">817</div> <div class="G">“Dussamādahaṁ vāpi samādahanti, <span class="gathaQuote">(kāmadāti bhagavā)</span>
</div> </td> </tr> <tr> <td> <div class="G">Indriyūpasame ratā;</div> </td> </tr> <tr> <td> <div class="G">Te chetvā maccuno jālaṁ,</div> </td> </tr> <tr> <td> <div class="G">Ariyā gacchanti kāmadā”ti.</div> </td> </tr> </table> </div>
</div>
<div class="q" id="p_27Ne_818"> <div class="p">
<span class="pN">818</span>“Duggamo bhagavā visamo maggo”ti. </div>
</div>
<div class="q" id="p_27Ne_819"> <div class="p"> <table class="singleColumn"> <tr> <td> <div class="pN">819</div> <div class="G">“Duggame visame vāpi,</div> </td> </tr> <tr> <td> <div class="G">Ariyā gacchanti kāmada;</div> </td> </tr> <tr> <td> <div class="G">Anariyā visame magge,</div> </td> </tr> <tr> <td> <div class="G">Papatanti avaṁsirā;</div> </td> </tr> <tr> <td> <div class="G">Ariyānaṁ samo maggo,</div> </td> </tr> <tr> <td> <div class="G">Ariyā hi visame samā”ti.</div> </td> </tr> </table> </div>
</div>
<div class="CENTER" id="p_27Ne_820">
<span class="pN">820</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_821"> <div class="divNumber">103.</div> <div class="p"> <table class="singleColumn"> <tr> <td> <div class="pN">821</div> <div class="G">“Idaṁ hi taṁ jetavanaṁ,</div> </td> </tr> <tr> <td> <div class="G">isisaṁghanisevitaṁ;</div> </td> </tr> <tr> <td> <div class="G">Āvutthaṁ dhammarājena,</div> </td> </tr> <tr> <td> <div class="G">pītisañjananaṁ mama.</div> </td> </tr> </table> </div>
</div>
<div class="q" id="p_27Ne_822"> <div class="p"> <table class="singleColumn"> <tr> <td> <div class="pN">822</div> <div class="G">Kammaṁ vijjā ca dhammo ca,</div> </td> </tr> <tr> <td> <div class="G">sīlaṁ jīvitamuttamaṁ;</div> </td> </tr> <tr> <td> <div class="G">Etena maccā sujjhanti,</div> </td> </tr> <tr> <td> <div class="G">na gottena dhanena vā.</div> </td> </tr> </table> </div>
</div>
<div class="q" id="p_27Ne_823"> <div class="p"> <table class="singleColumn"> <tr> <td> <div class="pN">823</div> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṁ atthamattano;</div> </td> </tr> <tr> <td> <div class="G">Yoniso vicine dhammaṁ,</div> </td> </tr> <tr> <td> <div class="G">evaṁ tattha visujjhati.</div> </td> </tr> </table> </div>
</div>
<div class="q" id="p_27Ne_824"> <div class="p"> <table class="singleColumn"> <tr> <td> <div class="pN">824</div> <div class="G">Sāriputtova paññāya,</div> </td> </tr> <tr> <td> <div class="G">sīlena upasamena ca;</div> </td> </tr> <tr> <td> <div class="G">Yopi pāraṅgato bhikkhu,</div> </td> </tr> <tr> <td> <div class="G">etāvaparamo siyā”ti.</div> </td> </tr> </table> </div>
</div>
<div class="CENTER" id="p_27Ne_825">
<span class="pN">825</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_826"> <div class="p"> <table class="singleColumn"> <tr> <td> <div class="pN">826</div> <div class="G">“Atītaṁ nānvāgameyya,</div> </td> </tr> <tr> <td> <div class="G">nappaṭikaṅkhe anāgataṁ;</div> </td> </tr> <tr> <td> <div class="G">Yadatītaṁ pahīnaṁ taṁ,</div> </td> </tr> <tr> <td> <div class="G">appattañca anāgataṁ.</div> </td> </tr> </table> </div>
</div>
<div class="q" id="p_27Ne_827"> <div class="p"> <table class="singleColumn"> <tr> <td> <div class="pN">827</div> <div class="G">Paccuppannañca yo dhammaṁ,</div> </td> </tr> <tr> <td> <div class="G">Tattha tattha vipassati;</div> </td> </tr> <tr> <td> <div class="G">Asaṁhīraṁ asaṁkuppaṁ,</div> </td> </tr> <tr> <td> <div class="G">Taṁ vidvā manubrūhaye.</div> </td> </tr> </table> </div>
</div>
<div class="q" id="p_27Ne_828"> <div class="p"> <table class="singleColumn"> <tr> <td> <div class="pN">828</div> <div class="G">Ajjeva kiccamātappaṁ,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Na hi no saṅgaraṁ tena,</div> </td> </tr> <tr> <td> <div class="G">mahāsenena maccunā.</div> </td> </tr> </table> </div>
</div>
<div class="q" id="p_27Ne_829"> <div class="p"> <table class="singleColumn"> <tr> <td> <div class="pN">829</div> <div class="G">Evaṁ vihāriṁ ātāpiṁ,</div> </td> </tr> <tr> <td> <div class="G">ahorattamatanditaṁ;</div> </td> </tr> <tr> <td> <div class="G">Taṁ ve bhaddekarattoti,</div> </td> </tr> <tr> <td> <div class="G">santo ācikkhate munī”ti.</div> </td> </tr> </table> </div>
</div>
<div class="CENTER" id="p_27Ne_830">
<span class="pN">830</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_831"> <div class="p">
<span class="pN">831</span>“Cattārimāni, bhikkhave, sacchikātabbāni. Katamāni cattāri? Atthi, bhikkhave, dhammā cakkhunā paññāya ca sacchikātabbā, atthi dhammā satiyā paññāya ca sacchikātabbā, atthi dhammā kāyena paññāya ca sacchikātabbā, atthi dhammā paññāya veditabbā, paññāya ca sacchikātabbā. </div>
</div>
<div class="q" id="p_27Ne_832"> <div class="p">
<span class="pN">832</span>Katame ca, bhikkhave, dhammā cakkhunā paññāya ca sacchikātabbā? Dibbacakkhu suvisuddhaṁ atikkantamānusakaṁ cakkhunā paññāya ca sacchikātabbaṁ. </div>
</div>
<div class="q" id="p_27Ne_833"> <div class="p">
<span class="pN">833</span>Katame ca, bhikkhave, dhammā satiyā paññāya ca sacchikātabbā? Pubbenivāsānussati satiyā paññāya ca sacchikātabbā. </div>
</div>
<div class="q" id="p_27Ne_834"> <div class="p">
<span class="pN">834</span>Katame ca, bhikkhave, dhammā kāyena paññāya ca sacchikātabbā? Iddhividhā nirodhā kāyena paññāya ca sacchikātabbā. </div>
</div>
<div class="q" id="p_27Ne_835"> <div class="p">
<span class="pN">835</span>Katame ca, bhikkhave, dhammā paññāya veditabbā, paññāya sacchikātabbā? Āsavānaṁ khaye ñāṇaṁ paññāya veditabbaṁ, paññāya ca sacchikātabban”ti. </div>
</div>
<div class="CENTER" id="p_27Ne_836">
<span class="pN">836</span>Idaṁ nibbedhabhāgiyaṁ suttaṁ.</div>
<div class="q" id="p_27Ne_837"> <div class="divNumber">104.</div> <div class="p">
<span class="pN">837</span>Tattha katamaṁ asekkhabhāgiyaṁ suttaṁ? </div>
</div>
<div class="q" id="p_27Ne_838"> <div class="p"> <table class="singleColumn"> <tr> <td> <div class="pN">838</div> <div class="G">“Yassa selūpamaṁ cittaṁ,</div> </td> </tr> <tr> <td> <div class="G">Ṭhitaṁ nānupakampati;</div> </td> </tr> <tr> <td> <div class="G">Virattaṁ rajanīyesu,</div> </td> </tr> <tr> <td> <div class="G">Kopaneyye na kuppati;</div> </td> </tr> <tr> <td> <div class="G">Yassevaṁ bhāvitaṁ cittaṁ,</div> </td> </tr> <tr> <td> <div class="G">Kuto naṁ dukkhamessatī”ti.</div> </td> </tr> </table> </div>
</div>
<div class="CENTER" id="p_27Ne_839">
<span class="pN">839</span>Idaṁ asekkhabhāgiyaṁ suttaṁ.</div>
<div class="q" id="p_27Ne_840"> <div class="p">
<span class="pN">840</span>Āyasmato ca sāriputtassa cārikādasamaṁ veyyākaraṇaṁ kātabbanti. </div>
</div>
<div class="CENTER" id="p_27Ne_841">
<span class="pN">841</span>Idaṁ asekkhabhāgiyaṁ suttaṁ.</div>
<div class="q" id="p_27Ne_842"> <div class="p"> <table class="singleColumn"> <tr> <td> <div class="pN">842</div> <div class="G">“Yo brāhmaṇo bāhitapāpadhammo,</div> </td> </tr> <tr> <td> <div class="G">Nihuṁhuṅko nikkasāvo yatatto;</div> </td> </tr> <tr> <td> <div class="G">Vedantagū vūsitabrahmacariyo,</div> </td> </tr> <tr> <td> <div class="G">Dhammena so brahmavādaṁ vadeyya;</div> </td> </tr> <tr> <td> <div class="G">Yassussadā natthi kuhiñci loke”ti.</div> </td> </tr> </table> </div>
</div>
<div class="CENTER" id="p_27Ne_843">
<span class="pN">843</span>Idaṁ asekkhabhāgiyaṁ suttaṁ.</div>
<div class="q" id="p_27Ne_844"> <div class="p"> <table class="singleColumn"> <tr> <td> <div class="pN">844</div> <div class="G">“Bāhitvā pāpake dhamme,</div> </td> </tr> <tr> <td> <div class="G">ye caranti sadā satā;</div> </td> </tr> <tr> <td> <div class="G">Khīṇasaṁyojanā buddhā,</div> </td> </tr> <tr> <td> <div class="G">te ve lokasmi brāhmaṇā”ti.</div> </td> </tr> </table> </div>
</div>
<div class="CENTER" id="p_27Ne_845">
<span class="pN">845</span>Idaṁ asekkhabhāgiyaṁ suttaṁ.</div>
<div class="q" id="p_27Ne_846"> <div class="p"> <table class="singleColumn"> <tr> <td> <div class="pN">846</div> <div class="G">“Yattha āpo ca pathavī,</div> </td> </tr> <tr> <td> <div class="G">tejo vāyo na gādhati;</div> </td> </tr> <tr> <td> <div class="G">Na tattha sukkā jotanti,</div> </td> </tr> <tr> <td> <div class="G">ādicco nappakāsati;</div> </td> </tr> <tr> <td> <div class="G">Na tattha candimā bhāti,</div> </td> </tr> <tr> <td> <div class="G">tamo tattha na vijjati.</div> </td> </tr> </table> </div>
</div>
<div class="q" id="p_27Ne_847"> <div class="p"> <table class="singleColumn"> <tr> <td> <div class="pN">847</div> <div class="G">Yadā ca attanāvedi,</div> </td> </tr> <tr> <td> <div class="G">muni monena brāhmaṇo;</div> </td> </tr> <tr> <td> <div class="G">Atha rūpā arūpā ca,</div> </td> </tr> <tr> <td> <div class="G">sukhadukkhā pamuccatī”ti.</div> </td> </tr> </table> </div>
</div>
<div class="CENTER" id="p_27Ne_848">
<span class="pN">848</span>Idaṁ asekkhabhāgiyaṁ suttaṁ.</div>
<div class="q" id="p_27Ne_849"> <div class="p"> <table class="singleColumn"> <tr> <td> <div class="pN">849</div> <div class="G">“Yadā sakesu dhammesu,</div> </td> </tr> <tr> <td> <div class="G">pāragū hoti brāhmaṇo;</div> </td> </tr> <tr> <td> <div class="G">Atha etaṁ pisācañca,</div> </td> </tr> <tr> <td> <div class="G">pakkulañcātivattatī”ti.</div> </td> </tr> </table> </div>
</div>
<div class="CENTER" id="p_27Ne_850">
<span class="pN">850</span>Idaṁ asekkhabhāgiyaṁ suttaṁ.</div>
<div class="q" id="p_27Ne_851"> <div class="p"> <table class="singleColumn"> <tr> <td> <div class="pN">851</div> <div class="G">“Nābhinandati āyantiṁ,</div> </td> </tr> <tr> <td> <div class="G">pakkamantiṁ na socati;</div> </td> </tr> <tr> <td> <div class="G">Saṅgā saṅgāmajiṁ muttaṁ,</div> </td> </tr> <tr> <td> <div class="G">tamahaṁ brūmi brāhmaṇan”ti.</div> </td> </tr> </table> </div>
</div>
<div class="CENTER" id="p_27Ne_852">
<span class="pN">852</span>Idaṁ asekkhabhāgiyaṁ suttaṁ.</div>
<div class="q" id="p_27Ne_853"> <div class="p"> <table class="singleColumn"> <tr> <td> <div class="pN">853</div> <div class="G">“Na udakena sucī hoti,</div> </td> </tr> <tr> <td> <div class="G">bahvettha nhāyatī jano;</div> </td> </tr> <tr> <td> <div class="G">Yamhi saccañca dhammo ca,</div> </td> </tr> <tr> <td> <div class="G">so sucī so ca brāhmaṇo”ti.</div> </td> </tr> </table> </div>
</div>
<div class="CENTER" id="p_27Ne_854">
<span class="pN">854</span>Idaṁ asekkhabhāgiyaṁ suttaṁ.</div>
<div class="q" id="p_27Ne_855"> <div class="p"> <table class="singleColumn"> <tr> <td> <div class="pN">855</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Vidhūpayaṁ tiṭṭhati mārasenaṁ,</div> </td> </tr> <tr> <td> <div class="G">Sūriyova obhāsayamantalikkhan”ti.</div> </td> </tr> </table> </div>
</div>
<div class="CENTER" id="p_27Ne_856">
<span class="pN">856</span>Idaṁ asekkhabhāgiyaṁ suttaṁ.</div>
<div class="q" id="p_27Ne_857"> <div class="p"> <table class="singleColumn"> <tr> <td> <div class="pN">857</div> <div class="G">“Santindriyaṁ passatha iriyamānaṁ,</div> </td> </tr> <tr> <td> <div class="G">Tevijjapattaṁ apahānadhammaṁ;</div> </td> </tr> <tr> <td> <div class="G">Sabbāni yogāni upātivatto,</div> </td> </tr> <tr> <td> <div class="G">Akiñcano iriyati paṁsukūliko.</div> </td> </tr> </table> </div>
</div>
<div class="q" id="p_27Ne_858"> <div class="p"> <table class="singleColumn"> <tr> <td> <div class="pN">858</div> <div class="G">Taṁ devatā sambahulā uḷārā,</div> </td> </tr> <tr> <td> <div class="G">Brahmavimānaṁ upasaṅkamitvā;</div> </td> </tr> <tr> <td> <div class="G">Ājāniyaṁ jātibalaṁ nisedhaṁ,</div> </td> </tr> <tr> <td> <div class="G">Nītaṁ namassanti pasannacittā.</div> </td> </tr> </table> </div>
</div>
<div class="q" id="p_27Ne_859"> <div class="p"> <table class="singleColumn"> <tr> <td> <div class="pN">859</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Yassa te nābhijānāma,</div> </td> </tr> <tr> <td> <div class="G">kiṁ tvaṁ nissāya jhāyasī”ti.</div> </td> </tr> </table> </div>
</div>
<div class="CENTER" id="p_27Ne_860">
<span class="pN">860</span>Idaṁ asekkhabhāgiyaṁ suttaṁ.</div>
<div class="q" id="p_27Ne_861"> <div class="p"> <table class="singleColumn"> <tr> <td> <div class="pN">861</div> <div class="G">“Sahāyā vatime bhikkhū,</div> </td> </tr> <tr> <td> <div class="G">cirarattasametikā;</div> </td> </tr> <tr> <td> <div class="G">Sameti nesaṁ saddhammo,</div> </td> </tr> <tr> <td> <div class="G">dhamme buddhappavedite.</div> </td> </tr> </table> </div>
</div>
<div class="q" id="p_27Ne_862"> <div class="p"> <table class="singleColumn"> <tr> <td> <div class="pN">862</div> <div class="G">Suvinītā kappinena,</div> </td> </tr> <tr> <td> <div class="G">dhamme ariyappavedite;</div> </td> </tr> <tr> <td> <div class="G">Dhārenti antimaṁ dehaṁ,</div> </td> </tr> <tr> <td> <div class="G">jetvā māraṁ savāhinin”ti.</div> </td> </tr> </table> </div>
</div>
<div class="CENTER" id="p_27Ne_863">
<span class="pN">863</span>Idaṁ asekkhabhāgiyaṁ suttaṁ.</div>
<div class="q" id="p_27Ne_864"> <div class="p"> <table class="singleColumn"> <tr> <td> <div class="pN">864</div> <div class="G">“Nayidaṁ sithilamārabbha,</div> </td> </tr> <tr> <td> <div class="G">nayidaṁ appena thāmasā;</div> </td> </tr> <tr> <td> <div class="G">Nibbānaṁ adhigantabbaṁ,</div> </td> </tr> <tr> <td> <div class="G">sabbadukkhappamocanaṁ.</div> </td> </tr> </table> </div>
</div>
<div class="q" id="p_27Ne_865"> <div class="p"> <table class="singleColumn"> <tr> <td> <div class="pN">865</div> <div class="G">Ayañca daharo bhikkhu,</div> </td> </tr> <tr> <td> <div class="G">ayamuttamaporiso;</div> </td> </tr> <tr> <td> <div class="G">Dhāreti antimaṁ dehaṁ,</div> </td> </tr> <tr> <td> <div class="G">jetvā māraṁ savāhinin”ti.</div> </td> </tr> </table> </div>
</div>
<div class="CENTER" id="p_27Ne_866">
<span class="pN">866</span>Idaṁ asekkhabhāgiyaṁ suttaṁ.</div>
<div class="q" id="p_27Ne_867"> <div class="p"> <table class="singleColumn"> <tr> <td> <div class="pN">867</div> <div class="G">“Dubbaṇṇako lūkhacīvaro,</div> </td> </tr> <tr> <td> <div class="G">mogharājā sadā sato;</div> </td> </tr> <tr> <td> <div class="G">Khīṇāsavo visaṁyutto,</div> </td> </tr> <tr> <td> <div class="G">katakicco anāsavo.</div> </td> </tr> </table> </div>
</div>
<div class="q" id="p_27Ne_868"> <div class="p"> <table class="singleColumn"> <tr> <td> <div class="pN">868</div> <div class="G">Tevijjo iddhippatto ca,</div> </td> </tr> <tr> <td> <div class="G">cetopariyāyakovido;</div> </td> </tr> <tr> <td> <div class="G">Dhāreti antimaṁ dehaṁ,</div> </td> </tr> <tr> <td> <div class="G">jetvā māraṁ savāhinin”ti.</div> </td> </tr> </table> </div>
</div>
<div class="CENTER" id="p_27Ne_869">
<span class="pN">869</span>Idaṁ asekkhabhāgiyaṁ suttaṁ.</div>
<div class="q" id="p_27Ne_870"> <div class="divNumber">105.</div> <div class="p">
<span class="pN">870</span>“Tathāgato, bhikkhave, arahaṁ sammāsambuddho rūpassa nibbidā virāgā nirodhā anupādā vimutto sammāsambuddhoti vuccati. Bhikkhupi, bhikkhave, paññāvimutto rūpassa nibbidā virāgā nirodhā anupādā vimutto paññāvimuttoti vuccati. </div>
</div>
<div class="q" id="p_27Ne_871"> <div class="p">
<span class="pN">871</span>Tathāgato, bhikkhave, arahaṁ sammāsambuddho vedanāya…pe… saññāya… saṅkhārānaṁ… viññāṇassa nibbidā virāgā nirodhā anupādā vimutto sammāsambuddhoti vuccati. Bhikkhupi, bhikkhave, paññāvimutto viññāṇassa nibbidā virāgā nirodhā anupādā vimutto paññāvimuttoti vuccati. </div>
</div>
<div class="q" id="p_27Ne_872"> <div class="p">
<span class="pN">872</span>Tatra kho, bhikkhave, ko viseso ko adhippayāso kiṁ nānākaraṇaṁ tathāgatassa arahato sammāsambuddhassa paññāvimuttena bhikkhunāti? Bhagavaṁmūlakā no, bhante, dhammā…pe… </div>
</div>
<div class="q" id="p_27Ne_873"> <div class="p">
<span class="pN">873</span>Tathāgato, bhikkhave, arahaṁ sammāsambuddho anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido, maggānugā ca, bhikkhave, etarahi sāvakā viharanti pacchā samannāgatā. Ayaṁ kho, bhikkhave, viseso, ayaṁ adhippayāso, idaṁ nānākaraṇaṁ tathāgatassa arahato sammāsambuddhassa paññāvimuttena bhikkhunā”ti. </div>
</div>
<div class="CENTER" id="p_27Ne_874">
<span class="pN">874</span>Idaṁ asekkhabhāgiyaṁ suttaṁ.</div>
<div class="q" id="p_27Ne_875"> <div class="divNumber">106.</div> <div class="p">
<span class="pN">875</span>Tattha katamaṁ saṁkilesabhāgiyañca vāsanābhāgiyañca suttaṁ? </div>
</div>
<div class="q" id="p_27Ne_876"> <div class="p"> <table class="singleColumn"> <tr> <td> <div class="pN">876</div> <div class="G">“Channamativassati,</div> </td> </tr> <tr> <td> <div class="G">vivaṭaṁ nātivassati;</div> </td> </tr> <tr> <td> <div class="G">Tasmā channaṁ vivaretha,</div> </td> </tr> <tr> <td> <div class="G">evaṁ taṁ nātivassatī”ti.</div> </td> </tr> </table> </div>
</div>
<div class="q" id="p_27Ne_877"> <div class="p">
<span class="pN">877</span>“Channamativassatī”ti saṁkileso, “vivaṭaṁ nātivassatī”ti vāsanā, “tasmā channaṁ vivaretha, evaṁ taṁ nātivassatī”ti ayaṁ saṁkileso ca vāsanā ca. Idaṁ saṁkilesabhāgiyañca vāsanābhāgiyañca suttaṁ. </div>
</div>
<div class="q" id="p_27Ne_878"> <div class="p">
<span class="pN">878</span>“Cattārome, mahārāja, puggalā santo saṁvijjamānā lokasmiṁ. Katame cattāro? Tamo tamaparāyaṇo tamo jotiparāyaṇo joti tamaparāyaṇo joti jotiparāyaṇo”ti. Tattha yo ca puggalo joti tamaparāyaṇo yo ca puggalo tamo tamaparāyaṇo, ime dve puggalā saṁkilesabhāgiyā, yo ca puggalo tamo jotiparāyaṇo yo ca puggalo joti jotiparāyaṇo, ime dve puggalā vāsanābhāgiyā. Idaṁ saṁkilesabhāgiyañca vāsanābhāgiyañca suttaṁ. </div>
</div>
<div class="q" id="p_27Ne_879"> <div class="p">
<span class="pN">879</span>Tattha katamaṁ saṁkilesabhāgiyañca nibbedhabhāgiyañca suttaṁ? </div>
</div>
<div class="q" id="p_27Ne_880"> <div class="p"> <table class="singleColumn"> <tr> <td> <div class="pN">880</div> <div class="G">“Na taṁ daḷhaṁ bandhanamāhu dhīrā,</div> </td> </tr> <tr> <td> <div class="G">Yadāyasaṁ dārujapabbajañca;</div> </td> </tr> <tr> <td> <div class="G">Sārattarattā maṇikuṇḍalesu,</div> </td> </tr> <tr> <td> <div class="G">Puttesu dāresu ca yā apekkhā”ti.</div> </td> </tr> </table> </div>
</div>
<div class="q" id="p_27Ne_881"> <div class="p">
<span class="pN">881</span>Ayaṁ saṁkileso. </div>
</div>
<div class="q" id="p_27Ne_882"> <div class="p"> <table class="singleColumn"> <tr> <td> <div class="pN">882</div> <div class="G">“Etaṁ daḷhaṁ bandhanamāhu dhīrā,</div> </td> </tr> <tr> <td> <div class="G">Ohārinaṁ sithilaṁ duppamuñcaṁ;</div> </td> </tr> <tr> <td> <div class="G">Etampi chetvāna paribbajanti,</div> </td> </tr> <tr> <td> <div class="G">Anapekkhino kāmasukhaṁ pahāyā”ti.</div> </td> </tr> </table> </div>
</div>
<div class="q" id="p_27Ne_883"> <div class="p">
<span class="pN">883</span>Ayaṁ nibbedho. Idaṁ saṁkilesabhāgiyañca nibbedhabhāgiyañca suttaṁ. </div>
</div>
<div class="q" id="p_27Ne_884"> <div class="divNumber">107.</div> <div class="p">
<span class="pN">884</span>“Yañca, bhikkhave, ceteti, yañca pakappeti, yañca anuseti. Ārammaṇametaṁ hoti viññāṇassa ṭhitiyā, ārammaṇe sati patiṭṭhā viññāṇassa hoti, tasmiṁ patiṭṭhite viññāṇe virūḷhe āyatiṁ punabbhavābhinibbatti hoti, āyatiṁ punabbhavābhinibbattiyā sati āyatiṁ jātijarāmaraṇaṁ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti. </div>
</div>
<div class="q" id="p_27Ne_885"> <div class="p">
<span class="pN">885</span>No ce, bhikkhave, ceteti, no ce pakappeti, atha ce anuseti. Ārammaṇametaṁ hoti viññāṇassa ṭhitiyā, ārammaṇe sati patiṭṭhā viññāṇassa hoti, tasmiṁ patiṭṭhite viññāṇe virūḷhe āyatiṁ punabbhavābhinibbatti hoti, āyatiṁ punabbhavābhinibbattiyā sati āyatiṁ jātijarāmaraṇaṁ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hotī”ti. Ayaṁ saṁkileso. </div>
</div>
<div class="q" id="p_27Ne_886"> <div class="p">
<span class="pN">886</span>“Yato ca kho, bhikkhave, no ceva ceteti, no ca pakappeti, no ca anuseti. Ārammaṇametaṁ na hoti viññāṇassa ṭhitiyā, ārammaṇe asati patiṭṭhā viññāṇassa na hoti, tasmiṁ appatiṭṭhite viññāṇe avirūḷhe āyatiṁ punabbhavābhinibbatti na hoti, āyatiṁ punabbhavābhinibbattiyā asati āyatiṁ jātijarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti, ayaṁ nibbedho. Idaṁ saṁkilesabhāgiyañca nibbedhabhāgiyañca suttaṁ. </div>
</div>
<div class="q" id="p_27Ne_887"> <div class="divNumber">108.</div> <div class="p">
<span class="pN">887</span>Tattha katamaṁ saṁkilesabhāgiyañca asekkhabhāgiyañca suttaṁ? </div>
</div>
<div class="q" id="p_27Ne_888"> <div class="p">
<span class="pN">888</span>“‘Samuddo samuddo’ti kho, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Cakkhu, bhikkhave, purisassa samuddo, tassa rūpamayo vego”ti. Ayaṁ saṁkileso. </div>
</div>
<div class="q" id="p_27Ne_889"> <div class="p">
<span class="pN">889</span>“Yo taṁ rūpamayaṁ vegaṁ sahati ayaṁ vuccati, bhikkhave, atari cakkhusamuddaṁ saūmiṁ sāvaṭṭaṁ sagahaṁ sarakkhasaṁ tiṇṇo pāraṅgato thale tiṭṭhati brāhmaṇo”ti. Ayaṁ asekkho. </div>
</div>
<div class="q" id="p_27Ne_890"> <div class="p">
<span class="pN">890</span>“Sotaṁ, bhikkhave…pe… ghānaṁ… jivhā… kāyo… mano, bhikkhave, purisassa samuddo tassa dhammamayo vego”ti. Ayaṁ saṁkileso. </div>
</div>
<div class="q" id="p_27Ne_891"> <div class="p">
<span class="pN">891</span>“Yo taṁ dhammamayaṁ vegaṁ sahati, ayaṁ vuccati, bhikkhave, atari manosamuddaṁ saūmiṁ sāvaṭṭaṁ sagahaṁ sarakkhasaṁ tiṇṇo pāraṅgato thale tiṭṭhati brāhmaṇo”ti. Ayaṁ asekkho. Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_27Ne_892"> <div class="p"> <table class="singleColumn"> <tr> <td> <div class="pN">892</div> <div class="G">“Yo imaṁ samuddaṁ sagahaṁ sarakkhasaṁ,</div> </td> </tr> <tr> <td> <div class="G">Saūmiṁ sāvaṭṭaṁ sabhayaṁ duttaraṁ accatari;</div> </td> </tr> <tr> <td> <div class="G">Sa vedantagū vusitabrahmacariyo,</div> </td> </tr> <tr> <td> <div class="G">Lokantagū pāragatoti vuccatī”ti.</div> </td> </tr> </table> </div>
</div>
<div class="q" id="p_27Ne_893"> <div class="p">
<span class="pN">893</span>Ayaṁ asekkho. Idaṁ saṁkilesabhāgiyañca asekkhabhāgiyañca suttaṁ. </div>
</div>
<div class="q" id="p_27Ne_894"> <div class="p">
<span class="pN">894</span>“Chayime, bhikkhave, baḷisā lokasmiṁ anayāya sattānaṁ byābādhāya pāṇīnaṁ. Katame cha? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, tañce bhikkhu abhinandati abhivadati ajjhosāya tiṭṭhati, ayaṁ vuccati, bhikkhave, bhikkhu gilitabaḷiso mārassa anayaṁ āpanno, byasanaṁ āpanno, yathākāmakaraṇīyo pāpimato. </div>
</div>
<div class="q" id="p_27Ne_895"> <div class="p">
<span class="pN">895</span>Santi, bhikkhave, sotaviññeyyā saddā…pe… ghānaviññeyyā gandhā… jivhāviññeyyā rasā… kāyaviññeyyā phoṭṭhabbā… manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā, tañce bhikkhu abhinandati abhivadati ajjhosāya tiṭṭhati. Ayaṁ vuccati, bhikkhave, bhikkhu gilitabaḷiso mārassa anayaṁ āpanno, byasanaṁ āpanno, yathākāmakaraṇīyo pāpimato”ti. Ayaṁ saṁkileso. </div>
</div>
<div class="q" id="p_27Ne_896"> <div class="p">
<span class="pN">896</span>Santi ca, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, tañce bhikkhu nābhinandati nābhivadati nājjhosāya tiṭṭhati, ayaṁ vuccati, bhikkhave, bhikkhu na gilitabaḷiso mārassa, abhedi baḷisaṁ, paribhedi baḷisaṁ, na anayaṁ āpanno, na byasanaṁ āpanno, na yathākāmakaraṇīyo pāpimato. </div>
</div>
<div class="q" id="p_27Ne_897"> <div class="p">
<span class="pN">897</span>Santi ca, bhikkhave, sotaviññeyyā saddā…pe… manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā, tañce bhikkhu nābhinandati nābhivadati, nājjhosāya tiṭṭhati. Ayaṁ vuccati, bhikkhave, bhikkhu na gilitabaḷiso mārassa, abhedi baḷisaṁ, paribhedi baḷisaṁ, na anayaṁ āpanno, na byasanaṁ āpanno, na yathākāmakaraṇīyo pāpimato”ti. Ayaṁ asekkho. Idaṁ saṁkilesabhāgiyañca asekkhabhāgiyañca suttaṁ. </div>
</div>
<div class="q" id="p_27Ne_898"> <div class="divNumber">109.</div> <div class="p">
<span class="pN">898</span>Tattha katamaṁ saṁkilesabhāgiyañca nibbedhabhāgiyañca asekkhabhāgiyañca suttaṁ? </div>
</div>
<div class="q" id="p_27Ne_899"> <div class="p"> <table class="singleColumn"> <tr> <td> <div class="pN">899</div> <div class="G">“Ayaṁ loko santāpajāto,</div> </td> </tr> <tr> <td> <div class="G">Phassapareto rogaṁ vadati attato;</div> </td> </tr> <tr> <td> <div class="G">Yena yena hi maññanti,</div> </td> </tr> <tr> <td> <div class="G">Tato taṁ hoti aññathā.</div> </td> </tr> </table> </div>
</div>
<div class="q" id="p_27Ne_900"> <div class="p"> <table class="singleColumn"> <tr> <td> <div class="pN">900</div> <div class="G">Aññathābhāvī bhavasatto loko,</div> </td> </tr> <tr> <td> <div class="G">Bhavapareto bhavamevābhinandati;</div> </td> </tr> <tr> <td> <div class="G">Yadabhinandati taṁ bhayaṁ,</div> </td> </tr> <tr> <td> <div class="G">Yassa bhāyati taṁ dukkhan”ti. Ayaṁ saṁkileso.</div> </td> </tr> </table> </div>
</div>
<div class="q" id="p_27Ne_901"> <div class="p">
<span class="pN">901</span>“Bhavavippahānāya kho panidaṁ brahmacariyaṁ vussatī”ti. Ayaṁ nibbedho. </div>
</div>
<div class="q" id="p_27Ne_902"> <div class="p">
<span class="pN">902</span>“Ye hi keci samaṇā vā brāhmaṇā vā bhavena bhavassa vippamokkhamāhaṁsu, sabbe te ‘avippamuttā bhavasmā’ti vadāmi. Ye vā pana keci samaṇā vā brāhmaṇā vā vibhavena bhavassa nissaraṇamāhaṁsu, sabbe te ‘anissaṭā bhavasmā’ti vadāmi. Upadhiṁ hi paṭicca dukkhamidaṁ sambhotī”ti. Ayaṁ saṁkileso. </div>
</div>
<div class="q" id="p_27Ne_903"> <div class="p">
<span class="pN">903</span>“Sabbupādānakkhayā natthi dukkhassa sambhavo”ti. Ayaṁ nibbedho. </div>
</div>
<div class="q" id="p_27Ne_904"> <div class="p">
<span class="pN">904</span>“Lokamimaṁ passa, puthū avijjāya paretā bhūtā bhūtaratā, bhavā aparimuttā, ye hi keci bhavā sabbadhi sabbatthatāya, sabbe te bhavā aniccā dukkhā vipariṇāmadhammā”ti. Ayaṁ saṁkileso. </div>
</div>
<div class="q" id="p_27Ne_905"> <div class="p"> <table class="singleColumn"> <tr> <td> <div class="pN">905</div> <div class="G">“Evametaṁ yathābhūtaṁ,</div> </td> </tr> <tr> <td> <div class="G">Sammappaññāya passato;</div> </td> </tr> <tr> <td> <div class="G">Bhavataṇhā pahīyati,</div> </td> </tr> <tr> <td> <div class="G">Vibhavaṁ nābhinandati;</div> </td> </tr> <tr> <td> <div class="G">Sabbaso taṇhānaṁ khayā,</div> </td> </tr> <tr> <td> <div class="G">Asesavirāganirodho nibbānan”ti.</div> </td> </tr> </table> </div>
</div>
<div class="q" id="p_27Ne_906"> <div class="p">
<span class="pN">906</span>Ayaṁ nibbedho. </div>
</div>
<div class="q" id="p_27Ne_907"> <div class="p"> <table class="singleColumn"> <tr> <td> <div class="pN">907</div> <div class="G">“Tassa nibbutassa bhikkhuno,</div> </td> </tr> <tr> <td> <div class="G">Anupādā punabbhavo na hoti;</div> </td> </tr> <tr> <td> <div class="G">Abhibhūto māro vijitasaṅgāmo,</div> </td> </tr> <tr> <td> <div class="G">Upaccagā sabbabhavāni tādī”ti.</div> </td> </tr> </table> </div>
</div>
<div class="q" id="p_27Ne_908"> <div class="p">
<span class="pN">908</span>Ayaṁ asekkho. Idaṁ saṁkilesabhāgiyañca nibbedhabhāgiyañca asekkhabhāgiyañca suttaṁ. </div>
</div>
<div class="q" id="p_27Ne_909"> <div class="p">
<span class="pN">909</span>“Cattārome, bhikkhave, puggalā. Katame cattāro? Anusotagāmī paṭisotagāmī ṭhitatto tiṇṇo pāraṅgato thale tiṭṭhati brāhmaṇo”ti. Tattha yoyaṁ puggalo anusotagāmī, ayaṁ puggalo saṁkilesabhāgiyo. Tattha yoyaṁ puggalo paṭisotagāmī yo ca ṭhitatto, ime dve puggalā nibbedhabhāgiyā. Tattha yoyaṁ puggalo tiṇṇo pāraṅgato thale tiṭṭhati brāhmaṇo, ayaṁ asekkho. Idaṁ saṁkilesabhāgiyañca nibbedhabhāgiyañca asekkhabhāgiyañca suttaṁ. </div>
</div>
<div class="q" id="p_27Ne_910"> <div class="divNumber">110.</div> <div class="p">
<span class="pN">910</span>Tattha katamaṁ saṁkilesabhāgiyañca vāsanābhāgiyañca nibbedhabhāgiyañca suttaṁ? </div>
</div>
<div class="q" id="p_27Ne_911"> <div class="p">
<span class="pN">911</span>Chaḷābhijātiko atthi puggalo kaṇho kaṇhābhijātiko kaṇhaṁ dhammaṁ abhijāyati, atthi puggalo kaṇho kaṇhābhijātiko sukkaṁ dhammaṁ abhijāyati, atthi puggalo kaṇho kaṇhābhijātiko akaṇhaṁ asukkaṁ akaṇhaasukkavipākaṁ accantadiṭṭhaṁ nibbānaṁ ārādheti, atthi puggalo sukko sukkābhijātiko kaṇhaṁ dhammaṁ abhijāyati, atthi puggalo sukko sukkābhijātiko sukkaṁ dhammaṁ abhijāyati, atthi puggalo sukko sukkābhijātiko akaṇhaṁ asukkaṁ akaṇhaasukkavipākaṁ accantadiṭṭhaṁ nibbānaṁ ārādheti. </div>
</div>
<div class="q" id="p_27Ne_912"> <div class="p">
<span class="pN">912</span>Tattha yo ca puggalo kaṇho kaṇhābhijātiko kaṇhaṁ dhammaṁ abhijāyati, yo ca puggalo sukko sukkābhijātiko kaṇhaṁ dhammaṁ abhijāyati, ime dve puggalā saṁkilesabhāgiyā. </div>
</div>
<div class="q" id="p_27Ne_913"> <div class="p">
<span class="pN">913</span>Tattha yo ca puggalo kaṇho kaṇhābhijātiko sukkaṁ dhammaṁ abhijāyati, yo ca puggalo sukko sukkābhijātiko sukkaṁ dhammaṁ abhijāyati, ime dve puggalā vāsanābhāgiyā. </div>
</div>
<div class="q" id="p_27Ne_914"> <div class="p">
<span class="pN">914</span>Tattha yo ca puggalo kaṇho kaṇhābhijātiko akaṇhaṁ asukkaṁ akaṇhaasukkavipākaṁ accantadiṭṭhaṁ nibbānaṁ ārādheti, yo ca puggalo sukko sukkābhijātiko akaṇhaṁ asukkaṁ akaṇhaasukkavipākaṁ accantadiṭṭhaṁ nibbānaṁ ārādheti, ime dve puggalā nibbedhabhāgiyā, idaṁ saṁkilesabhāgiyañca vāsanābhāgiyañca nibbedhabhāgiyañca suttaṁ. </div>
</div>
<div class="q" id="p_27Ne_915"> <div class="p">
<span class="pN">915</span>“Cattārimāni, bhikkhave, kammāni. Katamāni cattāri? Atthi kammaṁ kaṇhaṁ kaṇhavipākaṁ, atthi kammaṁ sukkaṁ sukkavipākaṁ, atthi kammaṁ kaṇhasukkaṁ kaṇhasukkavipākaṁ, atthi kammaṁ akaṇhaṁ asukkaṁ akaṇhaasukkavipākaṁ kammuttamaṁ kammaseṭṭhaṁ kammakkhayāya saṁvattati”. </div>
</div>
<div class="q" id="p_27Ne_916"> <div class="p">
<span class="pN">916</span>Tattha yañca kammaṁ kaṇhaṁ kaṇhavipākaṁ, yañca kammaṁ kaṇhasukkaṁ kaṇhasukkavipākaṁ, ayaṁ saṁkileso. Yañca kammaṁ sukkaṁ sukkavipākaṁ, ayaṁ vāsanā. Yañca kammaṁ akaṇhaṁ asukkaṁ akaṇhaasukkavipākaṁ kammuttamaṁ kammaseṭṭhaṁ kammakkhayāya saṁvattati, ayaṁ nibbedho. Idaṁ saṁkilesabhāgiyañca vāsanābhāgiyañca nibbedhabhāgiyañca suttaṁ. </div>
</div>
<div class="q" id="p_27Ne_917"> <div class="divNumber">111.</div> <div class="p">
<span class="pN">917</span>Tattha katamaṁ vāsanābhāgiyañca, nibbedhabhāgiyañca suttaṁ? </div>
</div>
<div class="q" id="p_27Ne_918"> <div class="p"> <table class="singleColumn"> <tr> <td> <div class="pN">918</div> <div class="G">“Laddhāna mānusattaṁ dve,</div> </td> </tr> <tr> <td> <div class="G">Kiccaṁ akiccameva ca;</div> </td> </tr> <tr> <td> <div class="G">Sukiccaṁ ceva puññāni,</div> </td> </tr> <tr> <td> <div class="G">Saṁyojanavippahānaṁ vā”ti.</div> </td> </tr> </table> </div>
</div>
<div class="q" id="p_27Ne_919"> <div class="p">
<span class="pN">919</span>“Sukiccaṁ ceva puññānī”ti vāsanā. “Saṁyojanavippahānaṁ vā”ti nibbedho. </div>
</div>
<div class="q" id="p_27Ne_920"> <div class="p"> <table class="singleColumn"> <tr> <td> <div class="pN">920</div> <div class="G">“Puññāni karitvāna,</div> </td> </tr> <tr> <td> <div class="G">Saggā saggaṁ vajanti katapuññā;</div> </td> </tr> <tr> <td> <div class="G">Saṁyojanappahānā,</div> </td> </tr> <tr> <td> <div class="G">Jarāmaraṇā vippamuccantī”ti.</div> </td> </tr> </table> </div>
</div>
<div class="q" id="p_27Ne_921"> <div class="p">
<span class="pN">921</span>“Puññāni karitvāna, saggā saggaṁ vajanti katapuññā”ti vāsanā. “Saṁyojanappahānā jarāmaraṇā vippamuccantī”ti nibbedho. Idaṁ vāsanābhāgiyañca nibbedhabhāgiyañca suttaṁ. </div>
</div>
<div class="q" id="p_27Ne_922"> <div class="p">
<span class="pN">922</span>“Dvemāni, bhikkhave, padhānāni. Katamāni dve? Yo ca agārasmā anagāriyaṁ pabbajitesu cīvarapiṇḍapātasenāsanagilānapaccayabhesajjaparikkhāraṁ pariccajati, yo ca agārasmā anagāriyaṁ pabbajitesu sabbūpadhipaṭinissaggo taṇhakkhayo virāgo nirodho nibbānan”ti. Tattha yo agārasmā anagāriyaṁ pabbajitesu cīvarapiṇḍapātasenāsanagilānapaccayabhesajjaparikkhāraṁ pariccajati, ayaṁ vāsanā. </div>
</div>
<div class="q" id="p_27Ne_923"> <div class="p">
<span class="pN">923</span>Yo agārasmā anagāriyaṁ pabbajitesu sabbūpadhipaṭinissaggo taṇhakkhayo virāgo nirodho nibbānaṁ, ayaṁ nibbedho. Idaṁ vāsanābhāgiyañca nibbedhabhāgiyañca suttaṁ. </div>
</div>
<div class="q" id="p_27Ne_924"> <div class="p">
<span class="pN">924</span>Tattha taṇhāsaṁkilesabhāgiyaṁ suttaṁ taṇhāpakkheneva niddisitabbaṁ tīhi taṇhāhi— kāmataṇhāya bhavataṇhāya vibhavataṇhāya. Yena yena vā pana vatthunā ajjhositā, tena teneva niddisitabbaṁ, tassā vitthāro chattiṁsataṇhājāliniyā vicaritāni. </div>
</div>
<div class="q" id="p_27Ne_925"> <div class="p">
<span class="pN">925</span>Tattha diṭṭhisaṁkilesabhāgiyaṁ suttaṁ diṭṭhipakkheneva niddisitabbaṁ ucchedasassatena, yena yena vā pana vatthunā diṭṭhivasena abhinivisati “idameva saccaṁ moghamaññan”ti, tena teneva niddisitabbaṁ, tassā vitthāro dvāsaṭṭhidiṭṭhigatāni. </div>
</div>
<div class="q" id="p_27Ne_926"> <div class="p">
<span class="pN">926</span>Tattha duccaritasaṁkilesabhāgiyaṁ suttaṁ cetanāya cetasikakammena niddisitabbaṁ tīhi duccaritehi— kāyaduccaritena vacīduccaritena manoduccaritena, tassa vitthāro dasaakusalakammapathā. </div>
</div>
<div class="q" id="p_27Ne_927"> <div class="p">
<span class="pN">927</span>Tattha taṇhāvodānabhāgiyaṁ suttaṁ samathena niddisitabbaṁ, diṭṭhivodānabhāgiyaṁ suttaṁ vipassanāya niddisitabbaṁ, duccaritavodānabhāgiyaṁ suttaṁ sucaritena niddisitabbaṁ— tīṇi akusalamūlāni. Taṁ kissa hetu? Saṁsārassa nibbattiyā. Tathā nibbatte saṁsāre kāyaduccaritaṁ kāyasucaritaṁ vacīduccaritaṁ vacīsucaritaṁ manoduccaritaṁ manosucaritaṁ iminā asubhena kammavipākena idaṁ bālalakkhaṇaṁ nibbattatīti. Idaṁ saṁkilesabhāgiyaṁ suttaṁ. </div>
</div>
<div class="q" id="p_27Ne_928"> <div class="p">
<span class="pN">928</span>Iminā subhena kammavipākena idaṁ mahāpurisalakkhaṇaṁ nibbattatīti. Idaṁ vāsanābhāgiyaṁ suttaṁ. </div>
</div>
<div class="q" id="p_27Ne_929"> <div class="p">
<span class="pN">929</span>Tattha saṁkilesabhāgiyaṁ suttaṁ catūhi kilesabhūmīhi niddisitabbaṁ— anusayabhūmiyā pariyuṭṭhānabhūmiyā saṁyojanabhūmiyā upādānabhūmiyā. Sānusayassa pariyuṭṭhānaṁ jāyati, pariyuṭṭhito saṁyujjati, saṁyujjanto upādiyati, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti. Imāhi catūhi kilesabhūmīhi sabbe kilesā saṅgahaṁ samosaraṇaṁ gacchanti, idaṁ saṁkilesabhāgiyaṁ suttaṁ. </div>
</div>
<div class="q" id="p_27Ne_930"> <div class="p">
<span class="pN">930</span>Vāsanābhāgiyaṁ suttaṁ tīhi sucaritehi niddisitabbaṁ, nibbedhabhāgiyaṁ suttaṁ catūhi saccehi niddisitabbaṁ, asekkhabhāgiyaṁ suttaṁ tīhi dhammehi niddisitabbaṁ— buddhadhammehi paccekabuddhadhammehi sāvakabhūmiyā. Jhāyivisaye niddisitabbanti. </div>
</div>
<div class="q" id="p_27Ne_931"> <div class="divNumber">112.</div> <div class="p">
<span class="pN">931</span>Tattha katame aṭṭhārasa mūlapadā? Lokiyaṁ lokuttaraṁ lokiyañca lokuttarañca, sattādhiṭṭhānaṁ dhammādhiṭṭhānaṁ sattādhiṭṭhānañca dhammādhiṭṭhānañca, ñāṇaṁ ñeyyaṁ ñāṇañca ñeyyañca, dassanaṁ bhāvanā dassanañca bhāvanā ca, sakavacanaṁ paravacanaṁ sakavacanañca paravacanañca, visajjanīyaṁ avisajjanīyaṁ visajjanīyañca avisajjanīyañca, kammaṁ vipāko kammañca vipāko ca, kusalaṁ akusalaṁ kusalañca akusalañca, anuññātaṁ paṭikkhittaṁ anuññātañca paṭikkhittañca, thavo cāti. </div>
</div>
<div class="q" id="p_27Ne_932"> <div class="p">
<span class="pN">932</span>Tattha katamaṁ lokiyaṁ? </div>
</div>
<div class="q" id="p_27Ne_933"> <div class="p"> <table class="singleColumn"> <tr> <td> <div class="pN">933</div> <div class="G">“Na hi pāpaṁ kataṁ kammaṁ,</div> </td> </tr> <tr> <td> <div class="G">Sajjukhīraṁva muccati;</div> </td> </tr> <tr> <td> <div class="G">Ḍahantaṁ bālamanveti,</div> </td> </tr> <tr> <td> <div class="G">Bhasmacchannova pāvako”ti.</div> </td> </tr> </table> </div>
</div>
<div class="CENTER" id="p_27Ne_934">
<span class="pN">934</span>Idaṁ lokiyaṁ.</div>
<div class="q" id="p_27Ne_935"> <div class="p">
<span class="pN">935</span>“Cattārimāni, bhikkhave, agatigamanāni sabbaṁ…pe… nihīyate tassa yaso kāḷapakkheva candimā”ti. Idaṁ lokiyaṁ. </div>
</div>
<div class="q" id="p_27Ne_936"> <div class="p">
<span class="pN">936</span>“Aṭṭhime, bhikkhave, lokadhammā. Katame aṭṭha? Lābho alābho, yaso ayaso, nindā pasaṁsā, sukhaṁ dukkhaṁ. Ime kho, bhikkhave, aṭṭha lokadhammā”ti. Idaṁ lokiyaṁ. </div>
</div>
<div class="q" id="p_27Ne_937"> <div class="p">
<span class="pN">937</span>Tattha katamaṁ lokuttaraṁ? </div>
</div>
<div class="q" id="p_27Ne_938"> <div class="p"> <table class="singleColumn"> <tr> <td> <div class="pN">938</div> <div class="G">“Yassindriyāni samathaṅgatāni,</div> </td> </tr> <tr> <td> <div class="G">Assā yathā sārathinā sudantā;</div> </td> </tr> <tr> <td> <div class="G">Pahīnamānassa anāsavassa,</div> </td> </tr> <tr> <td> <div class="G">Devāpi tassa pihayanti tādino”ti.</div> </td> </tr> </table> </div>
</div>
<div class="CENTER" id="p_27Ne_939">
<span class="pN">939</span>Idaṁ lokuttaraṁ.</div>
<div class="q" id="p_27Ne_940"> <div class="p">
<span class="pN">940</span>“Pañcimāni, bhikkhave, indriyāni lokuttarāni. Katamāni pañca? Saddhindriyaṁ vīriyindriyaṁ satindriyaṁ samādhindriyaṁ paññindriyaṁ. Imāni kho, bhikkhave, pañcindriyāni lokuttarānī”ti. Idaṁ lokuttaraṁ. (1) </div>
</div>
<div class="q" id="p_27Ne_941"> <div class="p">
<span class="pN">941</span>Tattha katamaṁ lokiyañca lokuttarañca? </div>
</div>
<div class="q" id="p_27Ne_942"> <div class="p">
<span class="pN">942</span>“Laddhāna mānusattaṁ dve, kiccaṁ akiccameva cā”ti dve gāthā. Yaṁ iha “sukiccaṁ ceva puññānī”ti ca “puññāni karitvāna, saggā saggaṁ vajanti katapuññā”ti ca. Idaṁ lokiyaṁ. </div>
</div>
<div class="q" id="p_27Ne_943"> <div class="p">
<span class="pN">943</span>Yaṁ iha “saṁyojanavippahānaṁ vā”ti ca “saṁyojanappahānā, jarāmaraṇā vippamuccantī”ti ca, idaṁ lokuttaraṁ. Idaṁ lokiyañca lokuttarañca. </div>
</div>
<div class="q" id="p_27Ne_944"> <div class="p">
<span class="pN">944</span>“Viññāṇe ce, bhikkhave, āhāre sati nāmarūpassa avakkanti hoti, nāmarūpassa avakkantiyā sati punabbhavo hoti, punabbhave sati jāti hoti, jātiyā sati jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. Seyyathāpi, bhikkhave, mahārukkho, tassa yāni ceva mūlāni adhogamāni yāni ca tiriyaṅgamāni, sabbāni tāni uddhaṁ ojaṁ abhiharanti. Evaṁ hi so, bhikkhave, mahārukkho tadāhāro tadupādāno ciraṁ dīghamaddhānaṁ tiṭṭheyya. Evameva kho, bhikkhave, viññāṇe āhāre sati nāmarūpassa avakkanti hoti sabbaṁ…pe… evametassa kevalassa dukkhakkhandhassa samudayo hotī”ti. Idaṁ lokiyaṁ. </div>
</div>
<div class="q" id="p_27Ne_945"> <div class="p">
<span class="pN">945</span>“Viññāṇe ce, bhikkhave, āhāre asati nāmarūpassa avakkanti na hoti, nāmarūpassa avakkantiyā asati punabbhavo na hoti, punabbhave asati jāti na hoti, jātiyā asati jarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Seyyathāpi, bhikkhave, mahārukkho atha puriso āgaccheyya kuddālapiṭakaṁ ādāya, so taṁ rukkhaṁ mūle chindeyya, mūle chetvā palikhaṇeyya, palikhaṇitvā mūlāni uddhareyya antamaso usīranāḷimattānipi. So taṁ rukkhaṁ khaṇḍākhaṇḍikaṁ chindeyya, khaṇḍākhaṇḍikaṁ chinditvā phāleyya, phāletvā sakalikaṁ sakalikaṁ kareyya, sakalikaṁ sakalikaṁ karitvā vātātape visoseyya, vātātape visosetvā agginā ḍaheyya, agginā ḍahetvā masiṁ kareyya, masiṁ karitvā mahāvāte vā ophuṇeyya, nadiyā vā sīghasotāya pavāheyya, evaṁ hi so, bhikkhave, mahārukkho ucchinnamūlo assa tālāvatthukato anabhāvaṁkato āyatiṁ anuppādadhammo. Evameva kho, bhikkhave, viññāṇe āhāre asati nāmarūpassa avakkanti na hoti, nāmarūpassa avakkantiyā asati sabbaṁ…pe… evametassa kevalassa dukkhakkhandhassa nirodho hotī”ti. Idaṁ lokuttaraṁ. Idaṁ lokiyañca lokuttarañca. (2) </div>
</div>
<div class="q" id="p_27Ne_946"> <div class="divNumber">113.</div> <div class="p">
<span class="pN">946</span>Tattha katamaṁ sattādhiṭṭhānaṁ? </div>
</div>
<div class="q" id="p_27Ne_947"> <div class="p"> <table class="singleColumn"> <tr> <td> <div class="pN">947</div> <div class="G">“Sabbā disā anuparigamma cetasā,</div> </td> </tr> <tr> <td> <div class="G">Nevajjhagā piyataramattanā kvaci;</div> </td> </tr> <tr> <td> <div class="G">Evaṁ piyo puthu attā paresaṁ,</div> </td> </tr> <tr> <td> <div class="G">Tasmā na hiṁse paramattakāmo”ti.</div> </td> </tr> </table> </div>
</div>
<div class="CENTER" id="p_27Ne_948">
<span class="pN">948</span>Idaṁ sattādhiṭṭhānaṁ.</div>
<div class="q" id="p_27Ne_949"> <div class="p"> <table class="singleColumn"> <tr> <td> <div class="pN">949</div> <div class="G">“Ye keci bhūtā bhavissanti ye vāpi,</div> </td> </tr> <tr> <td> <div class="G">Sabbe gamissanti pahāya dehaṁ;</div> </td> </tr> <tr> <td> <div class="G">Taṁ sabbajāniṁ kusalo viditvā,</div> </td> </tr> <tr> <td> <div class="G">Ātāpiyo brahmacariyaṁ careyyā”ti.</div> </td> </tr> </table> </div>
</div>
<div class="CENTER" id="p_27Ne_950">
<span class="pN">950</span>Idaṁ sattādhiṭṭhānaṁ.</div>
<div class="q" id="p_27Ne_951"> <div class="p">
<span class="pN">951</span>“Sattahi, bhikkhave, aṅgehi samannāgataṁ kalyāṇamittaṁ api viveciyamānena paṇāmiyamānena gale pisanamajjamānena yāvajīvaṁ na vijahitabbaṁ. Katamehi sattahi? Piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṁ kattā hoti, no ca aṭṭhāne niyojeti. Imehi kho, bhikkhave, sattahi…pe… na vijahitabbaṁ. Idamavoca bhagavā. Idaṁ vatvāna sugato, athāparaṁ etadavoca satthā— </div>
</div>
<div class="q" id="p_27Ne_952"> <div class="p"> <table class="singleColumn"> <tr> <td> <div class="pN">952</div> <div class="G">“Piyo garu bhāvanīyo,</div> </td> </tr> <tr> <td> <div class="G">vattā ca vacanakkhamo;</div> </td> </tr> <tr> <td> <div class="G">Gambhīrañca kathaṁ kattā,</div> </td> </tr> <tr> <td> <div class="G">na caṭṭhāne niyojako;</div> </td> </tr> <tr> <td> <div class="G">Taṁ mittaṁ mittakāmena,</div> </td> </tr> <tr> <td> <div class="G">yāvajīvampi seviyan”ti.</div> </td> </tr> </table> </div>
</div>
<div class="CENTER" id="p_27Ne_953">
<span class="pN">953</span>Idaṁ sattādhiṭṭhānaṁ.</div>
<div class="q" id="p_27Ne_954"> <div class="p">
<span class="pN">954</span>Tattha katamaṁ dhammādhiṭṭhānaṁ? </div>
</div>
<div class="q" id="p_27Ne_955"> <div class="p"> <table class="singleColumn"> <tr> <td> <div class="pN">955</div> <div class="G">“Yañca kāmasukhaṁ loke,</div> </td> </tr> <tr> <td> <div class="G">yañcidaṁ diviyaṁ sukhaṁ;</div> </td> </tr> <tr> <td> <div class="G">Taṇhakkhayasukhassete,</div> </td> </tr> <tr> <td> <div class="G">kalaṁ nāgghanti soḷasin”ti.</div> </td> </tr> </table> </div>
</div>
<div class="CENTER" id="p_27Ne_956">
<span class="pN">956</span>Idaṁ dhammādhiṭṭhānaṁ.</div>
<div class="q" id="p_27Ne_957"> <div class="p"> <table class="singleColumn"> <tr> <td> <div class="pN">957</div> <div class="G">“Susukhaṁ vata nibbānaṁ,</div> </td> </tr> <tr> <td> <div class="G">sammāsambuddhadesitaṁ;</div> </td> </tr> <tr> <td> <div class="G">Asokaṁ virajaṁ khemaṁ,</div> </td> </tr> <tr> <td> <div class="G">yattha dukkhaṁ nirujjhatī”ti.</div> </td> </tr> </table> </div>
</div>
<div class="CENTER" id="p_27Ne_958">
<span class="pN">958</span>Idaṁ dhammādhiṭṭhānaṁ. (3)</div>
<div class="q" id="p_27Ne_959"> <div class="p">
<span class="pN">959</span>Tattha katamaṁ sattādhiṭṭhānañca dhammādhiṭṭhānañca </div>
</div>
<div class="q" id="p_27Ne_960"> <div class="p"> <table class="singleColumn"> <tr> <td> <div class="pN">960</div> <div class="G">“Mātaraṁ pitaraṁ hantvā,</div> </td> </tr> <tr> <td> <div class="G">rājāno dve ca khattiye;</div> </td> </tr> <tr> <td> <div class="G">Raṭṭhaṁ sānucaraṁ hantvā”ti.</div> </td> </tr> </table> </div>
</div>
<div class="CENTER" id="p_27Ne_961">
<span class="pN">961</span>Idaṁ dhammādhiṭṭhānaṁ.</div>
<div class="q" id="p_27Ne_962"> <div class="p"> <table class="singleColumn"> <tr> <td> <div class="pN">962</div> <div class="G">“Anīgho yāti brāhmaṇo”ti.</div> </td> </tr> </table> </div>
</div>
<div class="CENTER" id="p_27Ne_963">
<span class="pN">963</span>Idaṁ sattādhiṭṭhānaṁ.</div>
<div class="CENTER" id="p_27Ne_964">
<span class="pN">964</span>Idaṁ sattādhiṭṭhānañca dhammādhiṭṭhānañca.</div>
<div class="q" id="p_27Ne_965"> <div class="p">
<span class="pN">965</span>“Cattārome, bhikkhave, iddhipādā. Katame cattāro? Chandasamādhipadhānasaṅkhārasamannāgato iddhipādo, vīriya…pe… citta… vīmaṁsāsamādhipadhānasaṅkhārasamannāgato iddhipādo”ti. Idaṁ dhammādhiṭṭhānaṁ. </div>
</div>
<div class="q" id="p_27Ne_966"> <div class="p">
<span class="pN">966</span>So kāyepi cittaṁ samodahati, cittepi kāyaṁ samodahati, kāye sukhasaññañca lahusaññañca okkamitvā upasampajja viharati. Idaṁ sattādhiṭṭhānaṁ, idaṁ sattādhiṭṭhānañca dhammādhiṭṭhānañca. (4) </div>
</div>
<div class="q" id="p_27Ne_967"> <div class="divNumber">114.</div> <div class="p">
<span class="pN">967</span>Tattha katamaṁ ñāṇaṁ? </div>
</div>
<div class="q" id="p_27Ne_968"> <div class="p"> <table class="singleColumn"> <tr> <td> <div class="pN">968</div> <div class="G">“Yaṁ taṁ lokuttaraṁ ñāṇaṁ,</div> </td> </tr> <tr> <td> <div class="G">sabbaññū yena vuccati;</div> </td> </tr> <tr> <td> <div class="G">Na tassa parihānatthi,</div> </td> </tr> <tr> <td> <div class="G">sabbakāle pavattatī”ti.</div> </td> </tr> </table> </div>
</div>
<div class="CENTER" id="p_27Ne_969">
<span class="pN">969</span>Idaṁ ñāṇaṁ.</div>
<div class="q" id="p_27Ne_970"> <div class="p"> <table class="singleColumn"> <tr> <td> <div class="pN">970</div> <div class="G">“Paññā hi seṭṭhā lokasmiṁ,</div> </td> </tr> <tr> <td> <div class="G">yāyaṁ nibbānagāminī;</div> </td> </tr> <tr> <td> <div class="G">Yāya sammā pajānāti,</div> </td> </tr> <tr> <td> <div class="G">jātimaraṇasaṅkhayan”ti.</div> </td> </tr> </table> </div>
</div>
<div class="CENTER" id="p_27Ne_971">
<span class="pN">971</span>Idaṁ ñāṇaṁ.</div>
<div class="q" id="p_27Ne_972"> <div class="p">
<span class="pN">972</span>Tattha katamaṁ ñeyyaṁ? </div>
</div>
<div class="q" id="p_27Ne_973"> <div class="p"> <table class="singleColumn"> <tr> <td> <div class="pN">973</div> <div class="G">“Kittayissāmi te santiṁ, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Diṭṭhe dhamme anītihaṁ;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">Tare loke visattikaṁ.</div> </td> </tr> </table> </div>
</div>
<div class="q" id="p_27Ne_974"> <div class="p"> <table class="singleColumn"> <tr> <td> <div class="pN">974</div> <div class="G">Tañcāhaṁ abhinandāmi,</div> </td> </tr> <tr> <td> <div class="G">mahesi santimuttamaṁ;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">tare loke visattikaṁ.</div> </td> </tr> </table> </div>
</div>
<div class="q" id="p_27Ne_975"> <div class="p"> <table class="singleColumn"> <tr> <td> <div class="pN">975</div> <div class="G">Yaṁ kiñci sampajānāsi, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Uddhaṁ adho tiriyañcāpi majjhe;</div> </td> </tr> <tr> <td> <div class="G">Etaṁ viditvā saṅgoti loke,</div> </td> </tr> <tr> <td> <div class="G">Bhavābhavāya mākāsi taṇhan”ti.</div> </td> </tr> </table> </div>
</div>
<div class="CENTER" id="p_27Ne_976">
<span class="pN">976</span>Idaṁ ñeyyaṁ.</div>
<div class="q" id="p_27Ne_977"> <div class="p">
<span class="pN">977</span>“Catunnaṁ, bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca…pe… tayidaṁ, bhikkhave, dukkhaṁ ariyasaccaṁ anubuddhaṁ paṭividdhaṁ, dukkhasamudayaṁ ariyasaccaṁ anubuddhaṁ paṭividdhaṁ, dukkhanirodhaṁ ariyasaccaṁ anubuddhaṁ paṭividdhaṁ, dukkhanirodhagāminī paṭipadā ariyasaccaṁ anubuddhaṁ paṭividdhaṁ. Ucchinnā bhavataṇhā, khīṇā bhavanetti, natthi dāni punabbhavo”ti. Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_27Ne_978"> <div class="p"> <table class="singleColumn"> <tr> <td> <div class="pN">978</div> <div class="G">“Catunnaṁ ariyasaccānaṁ,</div> </td> </tr> <tr> <td> <div class="G">Yathābhūtaṁ adassanā;</div> </td> </tr> <tr> <td> <div class="G">Saṁsitaṁ dīghamaddhānaṁ,</div> </td> </tr> <tr> <td> <div class="G">Tāsu tāsveva jātisu.</div> </td> </tr> </table> </div>
</div>
<div class="q" id="p_27Ne_979"> <div class="p"> <table class="singleColumn"> <tr> <td> <div class="pN">979</div> <div class="G">Tāni etāni diṭṭhāni,</div> </td> </tr> <tr> <td> <div class="G">bhavanetti samūhatā;</div> </td> </tr> <tr> <td> <div class="G">Ucchinnaṁ mūlaṁ dukkhassa,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_27Ne_980">
<span class="pN">980</span>Idaṁ ñeyyaṁ. (5)</div>
<div class="q" id="p_27Ne_981"> <div class="p">
<span class="pN">981</span>Tattha katamaṁ ñāṇañca ñeyyañca? Rūpaṁ aniccaṁ, vedanā aniccā, saññā aniccā, saṅkhārā aniccā, viññāṇaṁ aniccanti. Idaṁ ñeyyaṁ. </div>
</div>
<div class="q" id="p_27Ne_982"> <div class="p">
<span class="pN">982</span>Evaṁ jānaṁ evaṁ passaṁ ariyasāvako “rūpaṁ aniccan”ti passati, “vedanā aniccā”ti passati, “saññaṁ… saṅkhāre… viññāṇaṁ aniccan”ti passatīti. Idaṁ ñāṇaṁ. </div>
</div>
<div class="q" id="p_27Ne_983"> <div class="p">
<span class="pN">983</span>So parimuccati rūpena, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati dukkhasmāti vadāmīti. Idaṁ ñāṇañca ñeyyañca. </div>
</div>
<div class="q" id="p_27Ne_984"> <div class="p">
<span class="pN">984</span>“Sabbe saṅkhārā aniccā”ti idaṁ ñeyyaṁ. “Yadā paññāya passatī”ti idaṁ ñāṇaṁ. “Atha nibbindati dukkhe esa maggo visuddhiyā”ti idaṁ ñāṇañca ñeyyañca. </div>
</div>
<div class="q" id="p_27Ne_985"> <div class="p">
<span class="pN">985</span>“Sabbe saṅkhārā dukkhā”ti idaṁ ñeyyaṁ. “Yadā paññāya passatī”ti idaṁ ñāṇaṁ. “Atha nibbindati dukkhe esa maggo visuddhiyā”ti idaṁ ñāṇañca ñeyyañca. </div>
</div>
<div class="q" id="p_27Ne_986"> <div class="p">
<span class="pN">986</span>“Sabbe dhammā anattā”ti idaṁ ñeyyaṁ. “Yadā paññāya passatī”ti idaṁ ñāṇaṁ. “Atha nibbindati dukkhe esa maggo visuddhiyā”ti idaṁ ñāṇañca ñeyyañca. </div>
</div>
<div class="q" id="p_27Ne_987"> <div class="p">
<span class="pN">987</span>“Ye hi keci, soṇa, samaṇā vā brāhmaṇā vā aniccena rūpena dukkhena vipariṇāmadhammena ‘seyyohamasmī’ti vā samanupassanti, ‘sadisohamasmī’ti vā samanupassanti, ‘hīnohamasmī’ti vā samanupassanti. Kimaññatra yathābhūtassa adassanā. Aniccāya vedanāya…pe… aniccāya saññāya… aniccehi saṅkhārehi… aniccena viññāṇena dukkhena vipariṇāmadhammena ‘seyyohamasmī’ti vā samanupassanti, ‘sadisohamasmī’ti vā samanupassanti, ‘hīnohamasmī’ti vā samanupassanti, kimaññatra yathābhūtassa adassanā”ti. Idaṁ ñeyyaṁ. </div>
</div>
<div class="q" id="p_27Ne_988"> <div class="p">
<span class="pN">988</span>“Ye ca kho keci, soṇa, samaṇā vā brāhmaṇā vā aniccena rūpena dukkhena vipariṇāmadhammena ‘seyyohamasmī’tipi na samanupassanti, ‘sadisohamasmī’tipi na samanupassanti, ‘hīnohamasmī’tipi na samanupassanti, kimaññatra yathābhūtassa dassanā. Aniccāya vedanāya…pe… aniccāya saññāya… aniccehi saṅkhārehi… aniccena viññāṇena dukkhena vipariṇāmadhammena ‘seyyohamasmī’tipi na samanupassanti, ‘sadisohamasmī’tipi na samanupassanti, ‘hīnohamasmī’tipi na samanupassanti, kimaññatra yathābhūtassa dassanā”ti. Idaṁ ñāṇaṁ. </div>
</div>
<div class="CENTER" id="p_27Ne_989">
<span class="pN">989</span>Idaṁ ñāṇañca ñeyyañca. (6)</div>
<div class="q" id="p_27Ne_990"> <div class="p">
<span class="pN">990</span>Tattha katamaṁ dassanaṁ? </div>
</div>
<div class="q" id="p_27Ne_991"> <div class="divNumber">115.</div> <div class="p"> <table class="singleColumn"> <tr> <td> <div class="pN">991</div> <div class="G">“Ye ariyasaccāni vibhāvayanti,</div> </td> </tr> <tr> <td> <div class="G">Gambhīrapaññena sudesitāni;</div> </td> </tr> <tr> <td> <div class="G">Kiñcāpi te honti bhusaṁ pamattā,</div> </td> </tr> <tr> <td> <div class="G">Na te bhavaṁ aṭṭhamamādiyantī”ti.</div> </td> </tr> </table> </div>
</div>
<div class="CENTER" id="p_27Ne_992">
<span class="pN">992</span>Idaṁ dassanaṁ.</div>
<div class="q" id="p_27Ne_993"> <div class="p"> <table class="singleColumn"> <tr> <td> <div class="pN">993</div> <div class="G">“Yathindakhīlo pathavissito siyā,</div> </td> </tr> <tr> <td> <div class="G">Catubbhi vātehi asampakampiyo;</div> </td> </tr> <tr> <td> <div class="G">Tathūpamaṁ sappurisaṁ vadāmi,</div> </td> </tr> <tr> <td> <div class="G">Yo ariyasaccāni avecca passatī”ti.</div> </td> </tr> </table> </div>
</div>
<div class="CENTER" id="p_27Ne_994">
<span class="pN">994</span>Idaṁ dassanaṁ.</div>
<div class="q" id="p_27Ne_995"> <div class="p">
<span class="pN">995</span>“Catūhi, bhikkhave, sotāpattiyaṅgehi samannāgato ariyasāvako ākaṅkhamāno attanāva attānaṁ byākareyya ‘khīṇanirayomhi, khīṇatiracchānayoni, khīṇapettivisayo, khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo, sattakkhattuparamaṁ deve ca manusse ca sandhāvitvā saṁsaritvā dukkhassantaṁ karissāmī’ti. Katamehi catūhi? Idha, bhikkhave, ariyasāvakassa tathāgate saddhā niviṭṭhā patiṭṭhitā virūḷhā mūlajātā asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ saha dhammena, dhamme kho pana niṭṭhaṁ gato hoti, svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi, yadidaṁ madanimmadano…pe… nirodho nibbānaṁ, saha dhammiyā kho panassa honti iṭṭhā kantā piyā manāpā gihī ceva pabbajitā ca. Ariyakantehi kho pana sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasaṭṭhehi aparāmaṭṭhehi samādhisaṁvattanikehi. Imehi kho, bhikkhave, catūhi sotāpattiyaṅgehi samannāgato ariyasāvako ākaṅkhamāno attanāva attānaṁ byākareyya ‘khīṇanirayomhi, khīṇatiracchānayoni, khīṇapettivisayo, khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo, sattakkhattuparamaṁ deve ca manusse ca sandhāvitvā saṁsaritvā dukkhassantaṁ karissāmī’”ti. </div>
</div>
<div class="CENTER" id="p_27Ne_996">
<span class="pN">996</span>Idaṁ dassanaṁ.</div>
<div class="q" id="p_27Ne_997"> <div class="p">
<span class="pN">997</span>Tattha katamā bhāvanā? </div>
</div>
<div class="q" id="p_27Ne_998"> <div class="p"> <table class="singleColumn"> <tr> <td> <div class="pN">998</div> <div class="G">“Yassindriyāni bhāvitāni,</div> </td> </tr> <tr> <td> <div class="G">Ajjhattaṁ bahiddhā ca sabbaloke;</div> </td> </tr> <tr> <td> <div class="G">Nibbijjha imaṁ parañca lokaṁ,</div> </td> </tr> <tr> <td> <div class="G">Kālaṁ kaṅkhati bhāvito sa danto”ti.</div> </td> </tr> </table> </div>
</div>
<div class="CENTER" id="p_27Ne_999">
<span class="pN">999</span>Ayaṁ bhāvanā.</div>
<div class="q" id="p_27Ne_1000"> <div class="p">
<span class="pN">1000</span>“Cattārimāni, bhikkhave, dhammapadāni. Katamāni cattāri? Anabhijjhā dhammapadaṁ, abyāpādo dhammapadaṁ, sammāsati dhammapadaṁ, sammāsamādhi dhammapadaṁ, imāni kho, bhikkhave, cattāri dhammapadānī”ti. Ayaṁ bhāvanā. (7) </div>
</div>
<div class="q" id="p_27Ne_1001"> <div class="p">
<span class="pN">1001</span>Tattha katamaṁ dassanañca bhāvanā ca? “Pañca chinde pañca jahe”ti idaṁ dassanaṁ. “Pañca cuttari bhāvaye. Pañca saṅgātigo bhikkhu, oghatiṇṇoti vuccatī”ti ayaṁ bhāvanā. Idaṁ dassanañca bhāvanā ca. </div>
</div>
<div class="q" id="p_27Ne_1002"> <div class="p">
<span class="pN">1002</span>“Tīṇimāni, bhikkhave, indriyāni. Katamāni tīṇi, anaññātaññassāmītindriyaṁ aññindriyaṁ aññātāvindriyaṁ. Katamañca, bhikkhave, anaññātaññassāmītindriyaṁ? Idha, bhikkhave, bhikkhu anabhisametassa dukkhassa ariyasaccassa abhisamayāya chandaṁ janeti vāyamati vīriyaṁ ārabhati cittaṁ paggaṇhāti padahati, anabhisametassa dukkhasamudayassa ariyasaccassa…pe… dukkhanirodhassa…pe… dukkhanirodhagāminiyā paṭipadāya ariyasaccassa abhisamayāya chandaṁ janeti vāyamati vīriyaṁ ārabhati cittaṁ paggaṇhāti padahati. Idaṁ, bhikkhave, anaññātaññassāmītindriyan”ti. Idaṁ dassanaṁ. </div>
</div>
<div class="q" id="p_27Ne_1003"> <div class="p">
<span class="pN">1003</span>“Katamañca, bhikkhave, aññindriyaṁ? Idha, bhikkhave, bhikkhu ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti…pe… ‘ayaṁ dukkhanirodhagāminī paṭipadā’ti yathābhūtaṁ pajānāti. Idaṁ, bhikkhave, aññindriyaṁ. </div>
</div>
<div class="q" id="p_27Ne_1004"> <div class="p">
<span class="pN">1004</span>Katamañca, bhikkhave, aññātāvindriyaṁ? Idha, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati, khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyāti pajānāti. Idaṁ, bhikkhave, aññātāvindriyan”ti. Ayaṁ bhāvanā. </div>
</div>
<div class="CENTER" id="p_27Ne_1005">
<span class="pN">1005</span>Idaṁ dassanañca bhāvanā ca. (8)</div>
<div class="q" id="p_27Ne_1006"> <div class="divNumber">116.</div> <div class="p">
<span class="pN">1006</span>Tattha katamaṁ sakavacanaṁ? </div>
</div>
<div class="q" id="p_27Ne_1007"> <div class="p"> <table class="singleColumn"> <tr> <td> <div class="pN">1007</div> <div class="G">“Sabbapāpassa akaraṇaṁ,</div> </td> </tr> <tr> <td> <div class="G">kusalassa upasampadā;</div> </td> </tr> <tr> <td> <div class="G">Sacittapariyodāpanaṁ,</div> </td> </tr> <tr> <td> <div class="G">etaṁ buddhāna sāsanan”ti.</div> </td> </tr> </table> </div>
</div>
<div class="CENTER" id="p_27Ne_1008">
<span class="pN">1008</span>Idaṁ sakavacanaṁ.</div>
<div class="q" id="p_27Ne_1009"> <div class="p">
<span class="pN">1009</span>“Tīṇimāni, bhikkhave, bālassa bālalakkhaṇāni bālanimittāni bālāpadānāni, yehi bālaṁ bāloti pare sañjānanti. Katamāni tīṇi? Bālo, bhikkhave, duccintitacintī ca hoti, dubbhāsitabhāsī ca hoti, dukkaṭakammakārī ca hoti. Imāni kho, bhikkhave, tīṇi bālassa bālalakkhaṇāni bālanimittāni bālāpadānāni. </div>
</div>
<div class="q" id="p_27Ne_1010"> <div class="p">
<span class="pN">1010</span>Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni, yehi paṇḍitaṁ paṇḍitoti pare sañjānanti. Katamāni tīṇi? Paṇḍito, bhikkhave, sucintitacintī ca hoti, subhāsitabhāsī ca hoti, sukatakammakārī ca hoti. Imāni kho, bhikkhave, tīṇi paṇḍitassa paṇḍitalakkhaṇāni paṇḍitanimittāni paṇḍitāpadānānī”ti. </div>
</div>
<div class="CENTER" id="p_27Ne_1011">
<span class="pN">1011</span>Idaṁ sakavacanaṁ.</div>
<div class="q" id="p_27Ne_1012"> <div class="p">
<span class="pN">1012</span>Tattha katamaṁ paravacanaṁ? </div>
</div>
<div class="q" id="p_27Ne_1013"> <div class="p"> <table class="singleColumn"> <tr> <td> <div class="pN">1013</div> <div class="G">“Pathavīsamo natthi vitthato,</div> </td> </tr> <tr> <td> <div class="G">Ninno pātālasamo na vijjati;</div> </td> </tr> <tr> <td> <div class="G">Merusamo natthi unnato,</div> </td> </tr> <tr> <td> <div class="G">Cakkavattisadiso natthi poriso”ti.</div> </td> </tr> </table> </div>
</div>
<div class="CENTER" id="p_27Ne_1014">
<span class="pN">1014</span>Idaṁ paravacanaṁ.</div>
<div class="q" id="p_27Ne_1015"> <div class="p">
<span class="pN">1015</span>“‘Hotu, devānaminda, subhāsitena jayoti. Hotu, vepacitti, subhāsitena jayoti. Bhaṇa, vepacitti, gāthan’ti. Atha kho, bhikkhave, vepacitti asurindo imaṁ gāthaṁ abhāsi— </div>
</div>
<div class="q" id="p_27Ne_1016"> <div class="p"> <table class="singleColumn"> <tr> <td> <div class="pN">1016</div> <div class="G">‘Bhiyyo bālā pakujjheyyuṁ,</div> </td> </tr> <tr> <td> <div class="G">no cassa paṭisedhako;</div> </td> </tr> <tr> <td> <div class="G">Tasmā bhusena daṇḍena,</div> </td> </tr> <tr> <td> <div class="G">dhīro bālaṁ nisedhaye’ti.</div> </td> </tr> </table> </div>
</div>
<div class="q" id="p_27Ne_1017"> <div class="p">
<span class="pN">1017</span>Bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ. Atha kho, bhikkhave, vepacitti asurindo sakkaṁ devānamindaṁ etadavoca— ‘bhaṇa, devānaminda, gāthan’ti. Evaṁ vutte, bhikkhave, sakko devānamindo imaṁ gāthaṁ abhāsi— </div>
</div>
<div class="q" id="p_27Ne_1018"> <div class="p"> <table class="singleColumn"> <tr> <td> <div class="pN">1018</div> <div class="G">‘Etadeva ahaṁ maññe,</div> </td> </tr> <tr> <td> <div class="G">bālassa paṭisedhanaṁ;</div> </td> </tr> <tr> <td> <div class="G">Paraṁ saṅkupitaṁ ñatvā,</div> </td> </tr> <tr> <td> <div class="G">yo sato upasammatī’ti.</div> </td> </tr> </table> </div>
</div>
<div class="q" id="p_27Ne_1019"> <div class="p">
<span class="pN">1019</span>Bhāsitāya kho pana, bhikkhave, sakkena devānamindena gāthāya devā anumodiṁsu, asurā tuṇhī ahesuṁ. Atha kho, bhikkhave, sakko devānamindo vepacittiṁ asurindaṁ etadavoca— ‘bhaṇa, vepacitti, gāthan’ti. Evaṁ vutte, bhikkhave, vepacitti asurindo imaṁ gāthaṁ abhāsi— </div>
</div>
<div class="q" id="p_27Ne_1020"> <div class="p"> <table class="singleColumn"> <tr> <td> <div class="pN">1020</div> <div class="G">‘Etadeva titikkhāya,</div> </td> </tr> <tr> <td> <div class="G">vajjaṁ passāmi vāsava;</div> </td> </tr> <tr> <td> <div class="G">Yadā naṁ maññati bālo,</div> </td> </tr> <tr> <td> <div class="G">bhayā myāyaṁ titikkhati;</div> </td> </tr> <tr> <td> <div class="G">Ajjhāruhati dummedho,</div> </td> </tr> <tr> <td> <div class="G">gova bhiyyo palāyinan’ti.</div> </td> </tr> </table> </div>
</div>
<div class="q" id="p_27Ne_1021"> <div class="p">
<span class="pN">1021</span>Bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ. Atha kho vepacitti asurindo sakkaṁ devānamindaṁ etadavoca— ‘bhaṇa, devānaminda, gāthan’ti. Evaṁ vutte, bhikkhave, sakko devānamindo imā gāthāyo abhāsi— </div>
</div>
<div class="q" id="p_27Ne_1022"> <div class="p"> <table class="singleColumn"> <tr> <td> <div class="pN">1022</div> <div class="G">‘Kāmaṁ maññatu vā mā vā,</div> </td> </tr> <tr> <td> <div class="G">bhayā myāyaṁ titikkhati;</div> </td> </tr> <tr> <td> <div class="G">Sadatthaparamā atthā,</div> </td> </tr> <tr> <td> <div class="G">khantyā bhiyyo na vijjati.</div> </td> </tr> </table> </div>
</div>
<div class="q" id="p_27Ne_1023"> <div class="p"> <table class="singleColumn"> <tr> <td> <div class="pN">1023</div> <div class="G">Yo have balavā santo,</div> </td> </tr> <tr> <td> <div class="G">dubbalassa titikkhati;</div> </td> </tr> <tr> <td> <div class="G">Tamāhu paramaṁ khantiṁ,</div> </td> </tr> <tr> <td> <div class="G">niccaṁ khamati dubbalo.</div> </td> </tr> </table> </div>
</div>
<div class="q" id="p_27Ne_1024"> <div class="p"> <table class="singleColumn"> <tr> <td> <div class="pN">1024</div> <div class="G">Abalaṁ taṁ balaṁ āhu,</div> </td> </tr> <tr> <td> <div class="G">yassa bālabalaṁ balaṁ;</div> </td> </tr> <tr> <td> <div class="G">Balassa dhammaguttassa,</div> </td> </tr> <tr> <td> <div class="G">paṭivattā na vijjati.</div> </td> </tr> </table> </div>
</div>
<div class="q" id="p_27Ne_1025"> <div class="p"> <table class="singleColumn"> <tr> <td> <div class="pN">1025</div> <div class="G">Tasseva tena pāpiyo,</div> </td> </tr> <tr> <td> <div class="G">yo kuddhaṁ paṭikujjhati;</div> </td> </tr> <tr> <td> <div class="G">Kuddhaṁ appaṭikujjhanto,</div> </td> </tr> <tr> <td> <div class="G">saṅgāmaṁ jeti dujjayaṁ.</div> </td> </tr> </table> </div>
</div>
<div class="q" id="p_27Ne_1026"> <div class="p"> <table class="singleColumn"> <tr> <td> <div class="pN">1026</div> <div class="G">Ubhinnamatthaṁ carati,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Paraṁ saṅkupitaṁ ñatvā,</div> </td> </tr> <tr> <td> <div class="G">yo sato upasammati.</div> </td> </tr> </table> </div>
</div>
<div class="q" id="p_27Ne_1027"> <div class="p"> <table class="singleColumn"> <tr> <td> <div class="pN">1027</div> <div class="G">Ubhinnaṁ tikicchantānaṁ,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Janā maññanti bāloti,</div> </td> </tr> <tr> <td> <div class="G">ye dhammassa akovidā’ti.</div> </td> </tr> </table> </div>
</div>
<div class="q" id="p_27Ne_1028"> <div class="p">
<span class="pN">1028</span>Bhāsitāsu kho pana, bhikkhave, sakkena devānamindena gāthāsu devā anumodiṁsu, asurā tuṇhī ahesun”ti. Idaṁ paravacanaṁ. (9) </div>
</div>
<div class="q" id="p_27Ne_1029"> <div class="divNumber">117.</div> <div class="p">
<span class="pN">1029</span>Tattha katamaṁ sakavacanañca paravacanañca? </div>
</div>
<div class="q" id="p_27Ne_1030"> <div class="p">
<span class="pN">1030</span>Yañca pattaṁ yañca pattabbaṁ ubhayametaṁ rajānukiṇṇaṁ āturassānusikkhato. Ye ca sikkhāsārā sīlaṁ vataṁ jīvitaṁ brahmacariyaṁ upaṭṭhānasārā, ayameko anto. Ye ca evaṁvādino evaṁdiṭṭhino “natthi kāmesu doso”ti, ayaṁ dutiyo anto. Iccete ubho antā kaṭasivaḍḍhanā kaṭasiyo diṭṭhiṁ vaḍḍhenti. Ete ubho ante anabhiññāya olīyanti eke atidhāvanti eketi. Idaṁ paravacanaṁ. </div>
</div>
<div class="q" id="p_27Ne_1031"> <div class="p">
<span class="pN">1031</span>Ye ca kho te ubho ante abhiññāya tatra ca na ahesuṁ, tena ca amaññiṁsu, vaṭṭaṁ tesaṁ natthi paññāpanāyāti. Idaṁ sakavacanaṁ. Ayaṁ udāno sakavacanañca paravacanañca. </div>
</div>
<div class="q" id="p_27Ne_1032"> <div class="p">
<span class="pN">1032</span>Rājā pasenadi kosalo bhagavantaṁ etadavoca— idha mayhaṁ, bhante, rahogatassa paṭisallīnassa evaṁ cetaso parivitakko udapādi “kesaṁ nu kho piyo attā, kesaṁ appiyo attā”ti. Tassa mayhaṁ, bhante, etadahosi— “ye ca kho keci kāyena duccaritaṁ caranti, vācāya duccaritaṁ caranti, manasā duccaritaṁ caranti, tesaṁ appiyo attā. Kiñcāpi te evaṁ vadeyyuṁ ‘piyo no attā’ti, atha kho tesaṁ appiyo attā. Taṁ kissa hetu? Yaṁ hi appiyo appiyassa kareyya, taṁ te attanāva attano karonti, tasmā tesaṁ appiyo attā. Ye ca kho keci kāyena sucaritaṁ caranti, vācāya sucaritaṁ caranti, manasā sucaritaṁ caranti, tesaṁ piyo attā. Kiñcāpi te evaṁ vadeyyuṁ ‘appiyo no attā’ti, atha kho tesaṁ piyo attā. Taṁ kissa hetu? Yaṁ hi piyo piyassa kareyya. Taṁ te attanāva attano karonti. Tasmā tesaṁ piyo attā”ti. </div>
</div>
<div class="q" id="p_27Ne_1033"> <div class="p">
<span class="pN">1033</span>“Evametaṁ, mahārāja, evametaṁ, mahārāja, ye hi keci, mahārāja, kāyena duccaritaṁ caranti, vācāya duccaritaṁ caranti, manasā duccaritaṁ caranti tasmā tesaṁ appiyo attā. Kiñcāpi te evaṁ vadeyyuṁ ‘piyo no attā’ti, atha kho tesaṁ appiyo attā. Taṁ kissa hetu? Yaṁ hi, mahārāja, appiyo appiyassa kareyya, taṁ te attanāva attano karonti, tasmā tesaṁ appiyo attā. Ye ca kho keci mahārāja kāyena sucaritaṁ caranti, vācāya sucaritaṁ caranti, manasā sucaritaṁ caranti, tesaṁ piyo attā. Kiñcāpi te evaṁ vadeyyuṁ ‘appiyo no attā’ti, atha kho tesaṁ piyo attā. Taṁ kissa hetu? Yaṁ hi, mahārāja, piyo piyassa kareyya, taṁ te attanāva attano karonti, tasmā tesaṁ piyo attāti. Idamavoca bhagavā…pe… satthā— </div>
</div>
<div class="q" id="p_27Ne_1034"> <div class="p"> <table class="singleColumn"> <tr> <td> <div class="pN">1034</div> <div class="G">“Attānañce piyaṁ jaññā,</div> </td> </tr> <tr> <td> <div class="G">na naṁ pāpena saṁyuje;</div> </td> </tr> <tr> <td> <div class="G">Na hi taṁ sulabhaṁ hoti,</div> </td> </tr> <tr> <td> <div class="G">sukhaṁ dukkaṭakārinā.</div> </td> </tr> </table> </div>
</div>
<div class="q" id="p_27Ne_1035"> <div class="p"> <table class="singleColumn"> <tr> <td> <div class="pN">1035</div> <div class="G">Antakenādhipannassa,</div> </td> </tr> <tr> <td> <div class="G">jahato mānusaṁ bhavaṁ;</div> </td> </tr> <tr> <td> <div class="G">Kiṁ hi tassa sakaṁ hoti,</div> </td> </tr> <tr> <td> <div class="G">kiñca ādāya gacchati;</div> </td> </tr> <tr> <td> <div class="G">Kiñcassa anugaṁ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_27Ne_1036"> <div class="p"> <table class="singleColumn"> <tr> <td> <div class="pN">1036</div> <div class="G">Ubho puññañca pāpañca,</div> </td> </tr> <tr> <td> <div class="G">yaṁ macco kurute idha;</div> </td> </tr> <tr> <td> <div class="G">Tañhi tassa sakaṁ hoti,</div> </td> </tr> <tr> <td> <div class="G">taṁva ādāya gacchati;</div> </td> </tr> <tr> <td> <div class="G">Taṁvassa anugaṁ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_27Ne_1037"> <div class="p"> <table class="singleColumn"> <tr> <td> <div class="pN">1037</div> <div class="G">Tasmā kareyya kalyāṇaṁ,</div> </td> </tr> <tr> <td> <div class="G">nicayaṁ samparāyikaṁ;</div> </td> </tr> <tr> <td> <div class="G">Puññāni paralokasmiṁ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
<div class="q" id="p_27Ne_1038"> <div class="p">
<span class="pN">1038</span>Idaṁ suttaṁ paravacanaṁ. Anugīti sakavacanaṁ. Idaṁ sakavacanañca paravacanañca. (10) </div>
</div>
<div class="q" id="p_27Ne_1039"> <div class="divNumber">118.</div> <div class="p">
<span class="pN">1039</span>Tattha katamaṁ visajjanīyaṁ? </div>
</div>
<div class="q" id="p_27Ne_1040"> <div class="p">
<span class="pN">1040</span>Pañhe pucchite idaṁ abhiññeyyaṁ, idaṁ pariññeyyaṁ, idaṁ pahātabbaṁ, idaṁ bhāvetabbaṁ, idaṁ sacchikātabbaṁ, ime dhammā evaṁgahitā idaṁ phalaṁ nibbattayanti. Tesaṁ evaṁgahitānaṁ ayamattho iti idaṁ visajjanīyaṁ. “Uḷāro buddho bhagavā”ti buddhauḷārataṁ dhammasvākkhātataṁ saṁghasuppaṭipattiñca ekaṁseneva niddise. “Sabbe saṅkhārā aniccā”ti “sabbe saṅkhārā dukkhā”ti “sabbe dhammā anattā”ti ekaṁseneva niddise. Yaṁ vā panaññampi evaṁ jātiyaṁ. Idaṁ visajjanīyaṁ. </div>
</div>
<div class="q" id="p_27Ne_1041"> <div class="p">
<span class="pN">1041</span>Tattha katamaṁ avisajjanīyaṁ? </div>
</div>
<div class="q" id="p_27Ne_1042"> <div class="p"> <table class="singleColumn"> <tr> <td> <div class="pN">1042</div> <div class="G">“Ākaṅkhato te naradammasārathi,</div> </td> </tr> <tr> <td> <div class="G">Devā manussā manasā vicintitaṁ;</div> </td> </tr> <tr> <td> <div class="G">Sabbe na jaññā kasiṇāpi pāṇino,</div> </td> </tr> <tr> <td> <div class="G">Santaṁ samādhiṁ araṇaṁ nisevato;</div> </td> </tr> <tr> <td> <div class="G">Kintaṁ bhagavā ākaṅkhatī”ti.</div> </td> </tr> </table> </div>
</div>
<div class="CENTER" id="p_27Ne_1043">
<span class="pN">1043</span>Idaṁ avisajjanīyaṁ.</div>
<div class="q" id="p_27Ne_1044"> <div class="p">
<span class="pN">1044</span>Ettako bhagavā sīlakkhandhe samādhikkhandhe paññākkhandhe vimuttikkhandhe vimuttiñāṇadassanakkhandhe iriyāyaṁ pabhāve hitesitāyaṁ karuṇāyaṁ iddhiyanti. Idaṁ avisajjanīyaṁ. </div>
</div>
<div class="q" id="p_27Ne_1045"> <div class="p">
<span class="pN">1045</span>“Tathāgatassa, bhikkhave, arahato sammāsambuddhassa loke uppādā tiṇṇaṁ ratanānaṁ uppādo buddharatanassa dhammaratanassa saṁgharatanassa”. Kiṁpamāṇāni tīṇi ratanānīti? Idaṁ avisajjanīyaṁ. </div>
</div>
<div class="q" id="p_27Ne_1046"> <div class="p">
<span class="pN">1046</span>Buddhavisayo avisajjanīyo. Puggalaparoparaññutā avisajjanīyā. “Pubbā, bhikkhave, koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sakiṁ nirayaṁ sakiṁ tiracchānayoniṁ sakiṁ pettivisayaṁ sakiṁ asurayoniṁ sakiṁ deve sakiṁ manusse sandhāvitaṁ saṁsaritaṁ”. Katamā pubbā koṭīti avisajjanīyaṁ. Na paññāyatīti sāvakānaṁ ñāṇavekallena. Duvidhā buddhānaṁ bhagavantānaṁ desanā attūpanāyikā ca parūpanāyikā ca. Na paññāyatīti parūpanāyikā. Natthi buddhānaṁ bhagavantānaṁ avijānanāti attūpanāyikā. Yathā bhagavā kokālikaṁ bhikkhuṁ ārabbha aññataraṁ bhikkhuṁ evamāha— </div>
</div>
<div class="q" id="p_27Ne_1047"> <div class="p">
<span class="pN">1047</span>“Seyyathāpi, bhikkhu, vīsatikhāriko kosalako tilavāho…pe… na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudo nirayo. Seyyathāpi, bhikkhu, vīsati nirabbudā nirayā, evameko ababo nirayo. Seyyathāpi, bhikkhu, vīsati ababā nirayā, evameko aṭaṭo nirayo. Seyyathāpi, bhikkhu, vīsati aṭaṭā nirayā, evameko ahaho nirayo. Seyyathāpi, bhikkhu, vīsati ahahā nirayā, evameko kumudo nirayo. Seyyathāpi, bhikkhu, vīsati kumudā nirayā, evameko sogandhiko nirayo. Seyyathāpi, bhikkhu, vīsati sogandhikā nirayā, evameko uppalako nirayo. Seyyathāpi, bhikkhu, vīsati uppalakā nirayā, evameko puṇḍarīko nirayo. Seyyathāpi, bhikkhu, vīsati puṇḍarīkā nirayā, evameko padumo nirayo. Padume pana, bhikkhu, niraye kokāliko bhikkhu upapanno sāriputtamoggallānesu cittaṁ āghātetvā”ti. Yaṁ vā pana kiñci bhagavā āha— “ayaṁ appameyyo asaṅkheyyo”ti. Sabbaṁ taṁ avisajjanīyaṁ. Idaṁ avisajjanīyaṁ. (11) </div>
</div>
<div class="q" id="p_27Ne_1048"> <div class="divNumber">119.</div> <div class="p">
<span class="pN">1048</span>Tattha katamaṁ visajjanīyañca avisajjanīyañca, yadā so upako ājīvako bhagavantaṁ āha— “kuhiṁ, āvuso gotama, gamissasī”ti. Bhagavā āha— </div>
</div>
<div class="q" id="p_27Ne_1049"> <div class="p"> <table class="singleColumn"> <tr> <td> <div class="pN">1049</div> <div class="G">“Bārāṇasiṁ gamissāmi,</div> </td> </tr> <tr> <td> <div class="G">ahaṁ taṁ amatadundubhiṁ;</div> </td> </tr> <tr> <td> <div class="G">Dhammacakkaṁ pavattetuṁ,</div> </td> </tr> <tr> <td> <div class="G">loke appaṭivattiyan”ti.</div> </td> </tr> </table> </div>
</div>
<div class="q" id="p_27Ne_1050"> <div class="p">
<span class="pN">1050</span>Upako ājīvako āha— “‘jino’ti kho āvuso, bho gotama, paṭijānāsī”ti. Bhagavā āha— </div>
</div>
<div class="q" id="p_27Ne_1051"> <div class="p"> <table class="singleColumn"> <tr> <td> <div class="pN">1051</div> <div class="G">“Mādisā ve jinā honti,</div> </td> </tr> <tr> <td> <div class="G">ye pattā āsavakkhayaṁ;</div> </td> </tr> <tr> <td> <div class="G">Jitā me pāpakā dhammā,</div> </td> </tr> <tr> <td> <div class="G">tasmāhaṁ upakā jino”ti.</div> </td> </tr> </table> </div>
</div>
<div class="q" id="p_27Ne_1052"> <div class="p">
<span class="pN">1052</span>Kathaṁ jino kena jinoti visajjanīyaṁ. Katamo jinoti avisajjanīyaṁ. Katamo āsavakkhayo, rāgakkhayo dosakkhayo mohakkhayoti visajjanīyaṁ. Kittako āsavakkhayoti avisajjanīyaṁ. Idaṁ visajjanīyañca avisajjanīyañca. </div>
</div>
<div class="q" id="p_27Ne_1053"> <div class="p">
<span class="pN">1053</span>Atthi tathāgatoti visajjanīyaṁ. Atthi rūpanti visajjanīyaṁ. Rūpaṁ tathāgatoti avisajjanīyaṁ. Rūpavā tathāgatoti avisajjanīyaṁ. Rūpe tathāgatoti avisajjanīyaṁ. Tathāgate rūpanti avisajjanīyaṁ. Evaṁ atthi vedanā…pe… saññā… saṅkhārā… atthi viññāṇanti visajjanīyaṁ. Viññāṇaṁ tathāgatoti avisajjanīyaṁ. Viññāṇavā tathāgatoti avisajjanīyaṁ. Viññāṇe tathāgatoti avisajjanīyaṁ. Tathāgate viññāṇanti avisajjanīyaṁ. Aññatra rūpena tathāgatoti avisajjanīyaṁ. Aññatra vedanāya…pe… saññāya… saṅkhārehi… viññāṇena tathāgatoti avisajjanīyaṁ. Ayaṁ so tathāgato arūpako… avedanako… asaññako… asaṅkhārako… aviññāṇakoti avisajjanīyaṁ. Idaṁ visajjanīyañca avisajjanīyañca. </div>
</div>
<div class="q" id="p_27Ne_1054"> <div class="p">
<span class="pN">1054</span>Passati bhagavā dibbena cakkhunā visuddhena atikkantamānusakena satte cavamāne upapajjamāne evaṁ sabbaṁ…pe… yathākammūpage satte pajānātīti visajjanīyaṁ. Katame sattā, katamo tathāgatoti avisajjanīyaṁ. Idaṁ visajjanīyañca avisajjanīyañca. </div>
</div>
<div class="q" id="p_27Ne_1055"> <div class="p">
<span class="pN">1055</span>Atthi tathāgatoti visajjanīyaṁ. Atthi tathāgato paraṁ maraṇāti avisajjanīyaṁ. Idaṁ visajjanīyañca avisajjanīyañca. (12) </div>
</div>
<div class="q" id="p_27Ne_1056"> <div class="divNumber">120.</div> <div class="p">
<span class="pN">1056</span>Tattha katamaṁ kammaṁ? </div>
</div>
<div class="q" id="p_27Ne_1057"> <div class="p"> <table class="singleColumn"> <tr> <td> <div class="pN">1057</div> <div class="G">“Antakenādhipannassa,</div> </td> </tr> <tr> <td> <div class="G">jahato mānusaṁ bhavaṁ;</div> </td> </tr> <tr> <td> <div class="G">Kiṁ hi tassa sakaṁ hoti,</div> </td> </tr> <tr> <td> <div class="G">kiñca ādāya gacchati;</div> </td> </tr> <tr> <td> <div class="G">Kiñcassa anugaṁ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_27Ne_1058"> <div class="p"> <table class="singleColumn"> <tr> <td> <div class="pN">1058</div> <div class="G">Ubho puññañca pāpañca,</div> </td> </tr> <tr> <td> <div class="G">yaṁ macco kurute idha;</div> </td> </tr> <tr> <td> <div class="G">Tañhi tassa sakaṁ hoti,</div> </td> </tr> <tr> <td> <div class="G">taṁva ādāya gacchati;</div> </td> </tr> <tr> <td> <div class="G">Taṁvassa anugaṁ hoti,</div> </td> </tr> <tr> <td> <div class="G">chāyāva anapāyinī”ti.</div> </td> </tr> </table> </div>
</div>
<div class="CENTER" id="p_27Ne_1059">
<span class="pN">1059</span>Idaṁ kammaṁ.</div>
<div class="q" id="p_27Ne_1060"> <div class="p">
<span class="pN">1060</span>“Puna caparaṁ, bhikkhave, bālaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni, tānissa tamhi samaye olambanti ajjholambanti abhippalambanti. Seyyathāpi, bhikkhave, mahataṁ pabbatakūṭānaṁ chāyā sāyanhasamayaṁ pathaviyaṁ olambanti ajjholambanti abhippalambanti. Evameva kho, bhikkhave, bālaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni, tānissa tamhi samaye olambanti ajjholambanti abhippalambanti. Tatra, bhikkhave, bālassa evaṁ hoti ‘akataṁ vata me kalyāṇaṁ, akataṁ kusalaṁ, akataṁ bhīruttāṇaṁ. Kataṁ pāpaṁ, kataṁ luddaṁ, kataṁ kibbisaṁ, yāvatā bho akatakalyāṇānaṁ akatakusalānaṁ akatabhīruttāṇānaṁ katapāpānaṁ kataluddānaṁ katakibbisānaṁ gati, taṁ gatiṁ pecca gacchāmī’ti, so socati kilamati paridevati urattāḷiṁ kandati sammohaṁ āpajjatīti. </div>
</div>
<div class="q" id="p_27Ne_1061"> <div class="p">
<span class="pN">1061</span>Puna caparaṁ, bhikkhave, paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni, tānissa tamhi samaye olambanti ajjholambanti abhippalambanti. Seyyathāpi, bhikkhave, mahataṁ pabbatakūṭānaṁ chāyā sāyanhasamayaṁ pathaviyaṁ olambanti ajjholambanti abhippalambanti. Evameva kho, bhikkhave, paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni, tānissa tamhi samaye olambanti ajjholambanti abhippalambanti. Tatra, bhikkhave, paṇḍitassa ‘evaṁ hoti akataṁ vata me pāpaṁ, akataṁ luddaṁ, akataṁ kibbisaṁ. Kataṁ kalyāṇaṁ, kataṁ kusalaṁ, kataṁ bhīruttāṇaṁ, yāvatā bho akatapāpānaṁ akataluddānaṁ akatakibbisānaṁ katakalyāṇānaṁ katakusalānaṁ katabhīruttāṇānaṁ gati, taṁ gatiṁ pecca gacchāmī’ti, so na socati na kilamati na paridevati na urattāḷiṁ kandati na sammohaṁ āpajjati, ‘kataṁ me puññaṁ, akataṁ pāpaṁ, yā bhavissati gati akatapāpassa akataluddassa akatakibbisassa katapuññassa katakusalassa katabhīruttāṇassa, taṁ pecca bhave gatiṁ paccanubhavissāmī’ti vippaṭisāro na jāyati. Avippaṭisārino kho, bhikkhave, itthiyā vā purisassa vā gihino vā pabbajitassa vā bhaddakaṁ maraṇaṁ bhaddikā kālaṁkiriyāti vadāmī”ti. Idaṁ kammaṁ. </div>
</div>
<div class="q" id="p_27Ne_1062"> <div class="p">
<span class="pN">1062</span>“Tīṇimāni, bhikkhave, duccaritāni. Katamāni tīṇi, kāyaduccaritaṁ vacīduccaritaṁ manoduccaritaṁ. Imāni kho, bhikkhave, tīṇi duccaritāni. Tīṇimāni, bhikkhave, sucaritāni. Katamāni tīṇi? Kāyasucaritaṁ vacīsucaritaṁ manosucaritaṁ. Imāni kho, bhikkhave, tīṇi sucaritāni”. Idaṁ kammaṁ. </div>
</div>
<div class="q" id="p_27Ne_1063"> <div class="p">
<span class="pN">1063</span>Tattha katamo vipāko? </div>
</div>
<div class="q" id="p_27Ne_1064"> <div class="p">
<span class="pN">1064</span>“Lābhā vo, bhikkhave, suladdhaṁ vo, bhikkhave, khaṇo vo, bhikkhave, paṭiladdho brahmacariyavāsāya. Diṭṭhā mayā, bhikkhave, chaphassāyatanikā nāma nirayā. Tattha yaṁ kiñci cakkhunā rūpaṁ passati aniṭṭharūpaṁyeva passati, no iṭṭharūpaṁ. Akantarūpaṁyeva passati, no kantarūpaṁ. Amanāparūpaṁyeva passati, no manāparūpaṁ. </div>
</div>
<div class="q" id="p_27Ne_1065"> <div class="p">
<span class="pN">1065</span>Yaṁ kiñci sotena saddaṁ suṇāti…pe… ghānena… jivhāya… kāyena… yaṁ kiñci manasā dhammaṁ vijānāti aniṭṭhadhammaṁyeva vijānāti, no iṭṭhadhammaṁ. Akantadhammaṁyeva vijānāti, no kantadhammaṁ. Amanāpadhammaṁyeva vijānāti, no manāpadhammaṁ. Lābhā vo, bhikkhave, suladdhaṁ vo, bhikkhave, khaṇo vo, bhikkhave, paṭiladdho brahmacariyavāsāya. </div>
</div>
<div class="q" id="p_27Ne_1066"> <div class="p">
<span class="pN">1066</span>Diṭṭhā mayā, bhikkhave, chaphassāyatanikā nāma saggā. Tattha yaṁ kiñci cakkhunā rūpaṁ passati iṭṭharūpaṁyeva passati, no aniṭṭharūpaṁ. Kantarūpaṁyeva passati, no akantarūpaṁ. Manāparūpaṁyeva passati, no amanāparūpaṁ. Yaṁ kiñci sotena saddaṁ suṇāti…pe… ghānena… jivhāya… kāyena… manasā dhammaṁ vijānāti iṭṭhadhammaṁyeva vijānāti, no aniṭṭhadhammaṁ. Kantadhammaṁyeva vijānāti, no akantadhammaṁ. Manāpadhammaṁyeva vijānāti, no amanāpadhammaṁ. Lābhā vo, bhikkhave, suladdhaṁ vo, bhikkhave, khaṇo vo, bhikkhave, paṭiladdho brahmacariyavāsāyā”ti. Ayaṁ vipāko. </div>
</div>
<div class="q" id="p_27Ne_1067"> <div class="p"> <table class="singleColumn"> <tr> <td> <div class="pN">1067</div> <div class="G">“Saṭṭhivassasahassāni,</div> </td> </tr> <tr> <td> <div class="G">paripuṇṇāni sabbaso;</div> </td> </tr> <tr> <td> <div class="G">Niraye paccamānānaṁ,</div> </td> </tr> <tr> <td> <div class="G">kadā anto bhavissati.</div> </td> </tr> </table> </div>
</div>
<div class="q" id="p_27Ne_1068"> <div class="p"> <table class="singleColumn"> <tr> <td> <div class="pN">1068</div> <div class="G">Natthi anto kuto anto,</div> </td> </tr> <tr> <td> <div class="G">na anto paṭidissati;</div> </td> </tr> <tr> <td> <div class="G">Tadā hi pakataṁ pāpaṁ,</div> </td> </tr> <tr> <td> <div class="G">tuyhaṁ mayhañca mārisā”ti.</div> </td> </tr> </table> </div>
</div>
<div class="CENTER" id="p_27Ne_1069">
<span class="pN">1069</span>Ayaṁ vipāko. (13)</div>
<div class="q" id="p_27Ne_1070"> <div class="divNumber">121.</div> <div class="p">
<span class="pN">1070</span>Tattha katamaṁ kammañca vipāko ca? </div>
</div>
<div class="q" id="p_27Ne_1071"> <div class="p"> <table class="singleColumn"> <tr> <td> <div class="pN">1071</div> <div class="G">“Adhammacārī hi naro pamatto,</div> </td> </tr> <tr> <td> <div class="G">Yahiṁ yahiṁ gacchati duggatiṁ yo;</div> </td> </tr> <tr> <td> <div class="G">So naṁ adhammo carito hanāti,</div> </td> </tr> <tr> <td> <div class="G">Sayaṁ gahīto yathā kaṇhasappo.</div> </td> </tr> </table> </div>
</div>
<div class="q" id="p_27Ne_1072"> <div class="p"> <table class="singleColumn"> <tr> <td> <div class="pN">1072</div> <div class="G">Na hi dhammo adhammo ca,</div> </td> </tr> <tr> <td> <div class="G">ubho samavipākino;</div> </td> </tr> <tr> <td> <div class="G">Adhammo nirayaṁ neti,</div> </td> </tr> <tr> <td> <div class="G">dhammo pāpeti suggatin”ti.</div> </td> </tr> </table> </div>
</div>
<div class="CENTER" id="p_27Ne_1073">
<span class="pN">1073</span>Idaṁ kammañca vipāko ca.</div>
<div class="q" id="p_27Ne_1074"> <div class="p">
<span class="pN">1074</span>“Mā, bhikkhave, puññānaṁ bhāyittha, sukhassetaṁ, bhikkhave, adhivacanaṁ iṭṭhassa kantassa piyassa manāpassa yadidaṁ puññāni. Abhijānāmi kho panāhaṁ, bhikkhave, dīgharattaṁ katānaṁ puññānaṁ iṭṭhaṁ kantaṁ piyaṁ manāpaṁ vipākaṁ paccanubhūtaṁ, satta vassāni mettacittaṁ bhāvetvā satta saṁvaṭṭavivaṭṭakappe na imaṁ lokaṁ punarāgamāsiṁ. Saṁvaṭṭamāne sudāhaṁ, bhikkhave, kappe ābhassarūpago homi. Vivaṭṭamāne kappe suññaṁ brahmavimānaṁ upapajjāmi. Tatra sudāhaṁ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṁsakkhattuṁ kho panāhaṁ, bhikkhave, sakko ahosiṁ devānamindo, anekasatakkhattuṁ rājā ahosiṁ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato, ko pana vādo padesarajjassa? Tassa mayhaṁ, bhikkhave, etadahosi— ‘kissa nu kho me idaṁ kammassa phalaṁ, kissa kammassa vipāko, yenāhaṁ etarahi evaṁmahiddhiko evaṁmahānubhāvo’ti. Tassa mayhaṁ, bhikkhave, etadahosi— ‘tiṇṇaṁ kho me idaṁ kammānaṁ phalaṁ, tiṇṇaṁ kammānaṁ vipāko. Yenāhaṁ etarahi evaṁmahiddhiko evaṁmahānubhāvo’ti. Seyyathidaṁ— dānassa damassa saṁyamassā”ti. Tattha yañca dānaṁ yo ca damo yo ca saṁyamo, idaṁ kammaṁ. Yo tappaccayā vipāko paccanubhūto, ayaṁ vipāko. Tathā cūḷakammavibhaṅgo vattabbo. </div>
</div>
<div class="q" id="p_27Ne_1075"> <div class="p">
<span class="pN">1075</span>Yaṁ subhassa māṇavassa todeyyaputtassa desitaṁ. Tattha ye dhammā appāyukadīghāyukatāya saṁvattanti bahvābādhaappābādhatāya appesakkhamahesakkhatāya dubbaṇṇasuvaṇṇatāya nīcakulikauccakulikatāya appabhogamahābhogatāya duppaññapaññavantatāya ca saṁvattanti, idaṁ kammaṁ. Yā tattha appāyukadīghāyukatā…pe… duppaññapaññavantatā, ayaṁ vipāko. Idaṁ kammañca vipāko ca. (14) </div>
</div>
<div class="q" id="p_27Ne_1076"> <div class="divNumber">122.</div> <div class="p">
<span class="pN">1076</span>Tattha katamaṁ kusalaṁ? </div>
</div>
<div class="q" id="p_27Ne_1077"> <div class="p"> <table class="singleColumn"> <tr> <td> <div class="pN">1077</div> <div class="G">“Vācānurakkhī manasā susaṁvuto,</div> </td> </tr> <tr> <td> <div class="G">Kāyena ca nākusalaṁ kayirā;</div> </td> </tr> <tr> <td> <div class="G">Ete tayo kammapathe visodhaye,</div> </td> </tr> <tr> <td> <div class="G">Ārādhaye maggamisippaveditan”ti.</div> </td> </tr> </table> </div>
</div>
<div class="CENTER" id="p_27Ne_1078">
<span class="pN">1078</span>Idaṁ kusalaṁ.</div>
<div class="q" id="p_27Ne_1079"> <div class="p"> <table class="singleColumn"> <tr> <td> <div class="pN">1079</div> <div class="G">“Yassa kāyena vācāya,</div> </td> </tr> <tr> <td> <div class="G">manasā natthi dukkaṭaṁ;</div> </td> </tr> <tr> <td> <div class="G">Saṁvutaṁ tīhi ṭhānehi,</div> </td> </tr> <tr> <td> <div class="G">tamahaṁ brūmi brāhmaṇan”ti.</div> </td> </tr> </table> </div>
</div>
<div class="CENTER" id="p_27Ne_1080">
<span class="pN">1080</span>Idaṁ kusalaṁ.</div>
<div class="q" id="p_27Ne_1081"> <div class="p">
<span class="pN">1081</span>“Tīṇimāni, bhikkhave, kusalamūlāni. Katamāni tīṇi? Alobho kusalamūlaṁ, adoso kusalamūlaṁ, amoho kusalamūlaṁ. Imāni kho, bhikkhave, tīṇi kusalamūlāni”. Idaṁ kusalaṁ. “Vijjā, bhikkhave, pubbaṅgamā kusalānaṁ dhammānaṁ samāpattiyā anudeva hirī ottappañcā”ti. Idaṁ kusalaṁ. </div>
</div>
<div class="q" id="p_27Ne_1082"> <div class="p">
<span class="pN">1082</span>Tattha katamaṁ akusalaṁ? </div>
</div>
<div class="q" id="p_27Ne_1083"> <div class="p"> <table class="singleColumn"> <tr> <td> <div class="pN">1083</div> <div class="G">“Yassa accantadussīlyaṁ,</div> </td> </tr> <tr> <td> <div class="G">māluvā sālamivotthataṁ;</div> </td> </tr> <tr> <td> <div class="G">Karoti so tathattānaṁ,</div> </td> </tr> <tr> <td> <div class="G">yathā naṁ icchatī diso”ti.</div> </td> </tr> </table> </div>
</div>
<div class="CENTER" id="p_27Ne_1084">
<span class="pN">1084</span>Idaṁ akusalaṁ.</div>
<div class="q" id="p_27Ne_1085"> <div class="p"> <table class="singleColumn"> <tr> <td> <div class="pN">1085</div> <div class="G">“Attanā hi kataṁ pāpaṁ,</div> </td> </tr> <tr> <td> <div class="G">Attajaṁ attasambhavaṁ;</div> </td> </tr> <tr> <td> <div class="G">Abhimatthati dummedhaṁ,</div> </td> </tr> <tr> <td> <div class="G">Vajiraṁvasmamayaṁ maṇin”ti.</div> </td> </tr> </table> </div>
</div>
<div class="CENTER" id="p_27Ne_1086">
<span class="pN">1086</span>Idaṁ akusalaṁ.</div>
<div class="q" id="p_27Ne_1087"> <div class="p"> <table class="singleColumn"> <tr> <td> <div class="pN">1087</div> <div class="G">“Dasa kammapathe niseviya,</div> </td> </tr> <tr> <td> <div class="G">Akusalākusalehi vivajjitā;</div> </td> </tr> <tr> <td> <div class="G">Garahā ca bhavanti devate,</div> </td> </tr> <tr> <td> <div class="G">Bālamatī nirayesu paccare”ti.</div> </td> </tr> </table> </div>
</div>
<div class="CENTER" id="p_27Ne_1088">
<span class="pN">1088</span>Idaṁ akusalaṁ.</div>
<div class="q" id="p_27Ne_1089"> <div class="p">
<span class="pN">1089</span>“Tīṇimāni, bhikkhave, akusalamūlāni, katamāni tīṇi? Lobho akusalamūlaṁ, doso akusalamūlaṁ, moho akusalamūlaṁ. Imāni kho, bhikkhave, tīṇi akusalamūlāni”. Idaṁ akusalaṁ. (15) </div>
</div>
<div class="q" id="p_27Ne_1090"> <div class="p">
<span class="pN">1090</span>Tattha katamaṁ kusalañca akusalañca? </div>
</div>
<div class="q" id="p_27Ne_1091"> <div class="p"> <table class="singleColumn"> <tr> <td> <div class="pN">1091</div> <div class="G">“Yādisaṁ vapate bījaṁ,</div> </td> </tr> <tr> <td> <div class="G">tādisaṁ harate phalaṁ;</div> </td> </tr> <tr> <td> <div class="G">Kalyāṇakārī kalyāṇaṁ,</div> </td> </tr> <tr> <td> <div class="G">pāpakārī ca pāpakan”ti.</div> </td> </tr> </table> </div>
</div>
<div class="q" id="p_27Ne_1092"> <div class="p">
<span class="pN">1092</span>Tattha yaṁ āha— “kalyāṇakārī kalyāṇan”ti, idaṁ kusalaṁ. Yaṁ āha— “pāpakārī ca pāpakan”ti, idaṁ akusalaṁ. Idaṁ kusalañca akusalañca. </div>
</div>
<div class="q" id="p_27Ne_1093"> <div class="p"> <table class="singleColumn"> <tr> <td> <div class="pN">1093</div> <div class="G">“Subhena kammena vajanti suggatiṁ,</div> </td> </tr> <tr> <td> <div class="G">Apāyabhūmiṁ asubhena kammunā;</div> </td> </tr> <tr> <td> <div class="G">Khayā ca kammassa vimuttacetaso,</div> </td> </tr> <tr> <td> <div class="G">Nibbanti te jotirivindhanakkhayā”.</div> </td> </tr> </table> </div>
</div>
<div class="q" id="p_27Ne_1094"> <div class="p">
<span class="pN">1094</span>Tattha yaṁ āha— “subhena kammena vajanti suggatin”ti, idaṁ kusalaṁ. Yaṁ āha— “apāyabhūmiṁ asubhena kammunā”ti, idaṁ akusalaṁ. Idaṁ kusalañca akusalañca. (16) </div>
</div>
<div class="q" id="p_27Ne_1095"> <div class="divNumber">123.</div> <div class="p">
<span class="pN">1095</span>Tattha katamaṁ anuññātaṁ? </div>
</div>
<div class="q" id="p_27Ne_1096"> <div class="p"> <table class="singleColumn"> <tr> <td> <div class="pN">1096</div> <div class="G">“Yathāpi bhamaro pupphaṁ,</div> </td> </tr> <tr> <td> <div class="G">Vaṇṇagandhamaheṭhayaṁ;</div> </td> </tr> <tr> <td> <div class="G">Paleti rasamādāya,</div> </td> </tr> <tr> <td> <div class="G">Evaṁ gāme munī care”ti.</div> </td> </tr> </table> </div>
</div>
<div class="CENTER" id="p_27Ne_1097">
<span class="pN">1097</span>Idaṁ anuññātaṁ.</div>
<div class="q" id="p_27Ne_1098"> <div class="p">
<span class="pN">1098</span>“Tīṇimāni, bhikkhave, bhikkhūnaṁ karaṇīyāni. Katamāni tīṇi? Idha, bhikkhave, bhikkhu pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu, kāyakammavacīkammena samannāgato kusalena parisuddhājīvo. Āraddhavīriyo kho pana hoti thāmavā daḷhaparakkamo anikkhittadhuro akusalānaṁ dhammānaṁ pahānāya kusalānaṁ dhammānaṁ bhāvanāya sacchikiriyāya. Paññavā kho pana hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Imāni kho, bhikkhave, bhikkhūnaṁ tīṇi karaṇīyānī”ti. Idaṁ anuññātaṁ. </div>
</div>
<div class="q" id="p_27Ne_1099"> <div class="p">
<span class="pN">1099</span>“Dasayime, bhikkhave, dhammā pabbajitena abhiṇhaṁ paccavekkhitabbā. Katame dasa? ‘Vevaṇṇiyamhi ajjhupagato’ti pabbajitena abhiṇhaṁ paccavekkhitabbaṁ…pe… ime kho, bhikkhave, dasa dhammā pabbajitena abhiṇhaṁ paccavekkhitabbā”ti. Idaṁ anuññātaṁ. </div>
</div>
<div class="q" id="p_27Ne_1100"> <div class="p">
<span class="pN">1100</span>“Tīṇimāni, bhikkhave, karaṇīyāni. Katamāni tīṇi? Kāyasucaritaṁ vacīsucaritaṁ manosucaritanti. Imāni kho, bhikkhave, tīṇi karaṇīyānī”ti. Idaṁ anuññātaṁ. </div>
</div>
<div class="q" id="p_27Ne_1101"> <div class="p">
<span class="pN">1101</span>Tattha katamaṁ paṭikkhittaṁ? </div>
</div>
<div class="q" id="p_27Ne_1102"> <div class="p"> <table class="singleColumn"> <tr> <td> <div class="pN">1102</div> <div class="G">“Natthi puttasamaṁ pemaṁ,</div> </td> </tr> <tr> <td> <div class="G">Natthi gosamitaṁ dhanaṁ;</div> </td> </tr> <tr> <td> <div class="G">Natthi sūriyasamā ābhā,</div> </td> </tr> <tr> <td> <div class="G">Samuddaparamā sarā”ti.</div> </td> </tr> </table> </div>
</div>
<div class="q" id="p_27Ne_1103"> <div class="p">
<span class="pN">1103</span>Bhagavā āha— </div>
</div>
<div class="q" id="p_27Ne_1104"> <div class="p"> <table class="singleColumn"> <tr> <td> <div class="pN">1104</div> <div class="G">“Natthi attasamaṁ pemaṁ,</div> </td> </tr> <tr> <td> <div class="G">natthi dhaññasamaṁ dhanaṁ;</div> </td> </tr> <tr> <td> <div class="G">Natthi paññāsamā ābhā,</div> </td> </tr> <tr> <td> <div class="G">vuṭṭhiveparamā sarā”ti.</div> </td> </tr> </table> </div>
</div>
<div class="CENTER" id="p_27Ne_1105">
<span class="pN">1105</span>Ettha yaṁ purimakaṁ, idaṁ paṭikkhittaṁ.</div>
<div class="q" id="p_27Ne_1106"> <div class="p">
<span class="pN">1106</span>“Tīṇimāni, bhikkhave akaraṇīyāni. Katamāni tīṇi? Kāyaduccaritaṁ vacīduccaritaṁ manoduccaritanti. Imāni kho, bhikkhave, tīṇi akaraṇīyānī”ti. Idaṁ paṭikkhittaṁ. (17) </div>
</div>
<div class="q" id="p_27Ne_1107"> <div class="divNumber">124.</div> <div class="p">
<span class="pN">1107</span>Tattha katamaṁ anuññātañca paṭikkhittañca? </div>
</div>
<div class="q" id="p_27Ne_1108"> <div class="p"> <table class="singleColumn"> <tr> <td> <div class="pN">1108</div> <div class="G">“Kiṁsūdha bhītā janatā anekā,</div> </td> </tr> <tr> <td> <div class="G">Maggo canekāyatano pavutto;</div> </td> </tr> <tr> <td> <div class="G">Pucchāmi taṁ gotama bhūripañña,</div> </td> </tr> <tr> <td> <div class="G">Kismiṁ ṭhito paralokaṁ na bhāyeti.</div> </td> </tr> </table> </div>
</div>
<div class="q" id="p_27Ne_1109"> <div class="p"> <table class="singleColumn"> <tr> <td> <div class="pN">1109</div> <div class="G">Vācaṁ manañca paṇidhāya sammā,</div> </td> </tr> <tr> <td> <div class="G">Kāyena pāpāni akubbamāno;</div> </td> </tr> <tr> <td> <div class="G">Bahvannapānaṁ gharamāvasanto,</div> </td> </tr> <tr> <td> <div class="G">Saddho mudū saṁvibhāgī vadaññū;</div> </td> </tr> <tr> <td> <div class="G">Etesu dhammesu ṭhito catūsu,</div> </td> </tr> <tr> <td> <div class="G">Dhamme ṭhito paralokaṁ na bhāye”ti.</div> </td> </tr> </table> </div>
</div>
<div class="q" id="p_27Ne_1110"> <div class="p">
<span class="pN">1110</span>Tattha yaṁ āha— “vācaṁ manañca paṇidhāya sammā”ti, idaṁ anuññātaṁ. “Kāyena pāpāni akubbamāno”ti, idaṁ paṭikkhittaṁ. “Bahvannapānaṁ gharamāvasanto, saddho mudū saṁvibhāgī vadaññū. Etesu dhammesu ṭhito catūsu, dhamme ṭhito paralokaṁ na bhāye”ti, idaṁ anuññātaṁ. Idaṁ anuññātañca paṭikkhittañca. </div>
</div>
<div class="q" id="p_27Ne_1111"> <div class="p"> <table class="singleColumn"> <tr> <td> <div class="pN">1111</div> <div class="G">“Sabbapāpassa akaraṇaṁ,</div> </td> </tr> <tr> <td> <div class="G">kusalassa upasampadā;</div> </td> </tr> <tr> <td> <div class="G">Sacittapariyodāpanaṁ,</div> </td> </tr> <tr> <td> <div class="G">etaṁ buddhānasāsanaṁ”.</div> </td> </tr> </table> </div>
</div>
<div class="q" id="p_27Ne_1112"> <div class="p">
<span class="pN">1112</span>Tattha yaṁ āha— “sabbapāpassa akaraṇan”ti, idaṁ paṭikkhittaṁ, yaṁ āha— “kusalassa upasampadā”ti, idaṁ anuññātaṁ. Idaṁ anuññātañca paṭikkhittañca. </div>
</div>
<div class="q" id="p_27Ne_1113"> <div class="p">
<span class="pN">1113</span>“Kāyasamācārampāhaṁ, devānaminda, duvidhena vadāmi sevitabbampi asevitabbampi. Vacīsamācārampāhaṁ, devānaminda, duvidhena vadāmi sevitabbampi asevitabbampi. Manosamācārampāhaṁ, devānaminda, duvidhena vadāmi…pe… pariyesanampāhaṁ, devānaminda, duvidhena vadāmi sevitabbampi asevitabbampi. </div>
</div>
<div class="q" id="p_27Ne_1114"> <div class="p">
<span class="pN">1114</span>Kāyasamācārampāhaṁ, devānaminda, duvidhena vadāmi sevitabbampi asevitabbampī”ti iti kho panetaṁ vuttaṁ, kiñcetaṁ paṭicca vuttaṁ. Yathārūpañca kho kāyasamācāraṁ sevato akusalā dhammā abhivaḍḍhanti, kusalā dhammā parihāyanti, evarūpo kāyasamācāro na sevitabbo. Tattha yaṁ jaññā kāyasamācāraṁ “imaṁ kho me kāyasamācāraṁ sevato akusalā dhammā parihāyanti, kusalā dhammā abhivaḍḍhantī”ti, evarūpo kāyasamācāro sevitabbo. “Kāyasamācārampāhaṁ devānaminda, duvidhena vadāmi sevitabbampi asevitabbampī”ti iti yaṁ taṁ vuttaṁ, idametaṁ paṭicca vuttaṁ. </div>
</div>
<div class="q" id="p_27Ne_1115"> <div class="p">
<span class="pN">1115</span>“Vacīsamācāraṁ…pe… pariyesanampāhaṁ, devānaminda, duvidhena vadāmi sevitabbampi asevitabbampī”ti iti kho panetaṁ vuttaṁ, kiñcetaṁ paṭicca vuttaṁ. Yathārūpañca kho pariyesanaṁ sevato akusalā dhammā abhivaḍḍhanti, kusalā dhammā parihāyanti, evarūpā pariyesanā na sevitabbā. Tattha yaṁ jaññā pariyesanaṁ “imaṁ kho me pariyesanaṁ sevato akusalā dhammā parihāyanti, kusalā dhammā abhivaḍḍhantī”ti, evarūpā pariyesanā sevitabbā. </div>
</div>
<div class="q" id="p_27Ne_1116"> <div class="p">
<span class="pN">1116</span>“Pariyesanampāhaṁ, devānaminda, duvidhena vadāmi sevitabbampi asevitabbampī”ti iti yaṁ taṁ vuttaṁ, idametaṁ paṭicca vuttaṁ. </div>
</div>
<div class="q" id="p_27Ne_1117"> <div class="p">
<span class="pN">1117</span>Tattha yaṁ āha— “sevitabbampī”ti, idaṁ anuññātaṁ. Yaṁ āha— “na sevitabbampī”ti, idaṁ paṭikkhittaṁ. Idaṁ anuññātañca paṭikkhittañca. (18) </div>
</div>
<div class="q" id="p_27Ne_1118"> <div class="divNumber">125.</div> <div class="p">
<span class="pN">1118</span>Tattha katamo thavo? </div>
</div>
<div class="q" id="p_27Ne_1119"> <div class="p"> <table class="singleColumn"> <tr> <td> <div class="pN">1119</div> <div class="G">“Maggānaṭṭhaṅgiko seṭṭho,</div> </td> </tr> <tr> <td> <div class="G">saccānaṁ caturo padā;</div> </td> </tr> <tr> <td> <div class="G">Virāgo seṭṭho dhammānaṁ,</div> </td> </tr> <tr> <td> <div class="G">dvipadānañca cakkhumā”ti.</div> </td> </tr> </table> </div>
</div>
<div class="CENTER" id="p_27Ne_1120">
<span class="pN">1120</span>Ayaṁ thavo.</div>
<div class="q" id="p_27Ne_1121"> <div class="p">
<span class="pN">1121</span>“Tīṇimāni, bhikkhave, aggāni. Katamāni tīṇi? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā, tathāgato tesaṁ aggamakkhāyati seṭṭhamakkhāyati pavaramakkhāyati, yadidaṁ arahaṁ sammāsambuddho. Yāvatā, bhikkhave, dhammānaṁ paṇṇattisaṅkhatānaṁ vā asaṅkhatānaṁ vā, virāgo tesaṁ dhammānaṁ aggamakkhāyati seṭṭhamakkhāyati pavaramakkhāyati, yadidaṁ madanimmadano…pe… nirodho nibbānaṁ. Yāvatā, bhikkhave, saṁghānaṁ paṇṇatti gaṇānaṁ paṇṇatti mahājanasannipātānaṁ paṇṇatti, tathāgatasāvakasaṁgho tesaṁ aggamakkhāyati seṭṭhamakkhāyati pavaramakkhāyati, yadidaṁ cattāri purisayugāni aṭṭha purisapuggalā…pe… puññakkhettaṁ lokassā”ti. </div>
</div>
<div class="q" id="p_27Ne_1122"> <div class="p"> <table class="singleColumn"> <tr> <td> <div class="pN">1122</div> <div class="G">“Sabbalokuttaro satthā,</div> </td> </tr> <tr> <td> <div class="G">dhammo ca kusalakkhato;</div> </td> </tr> <tr> <td> <div class="G">Gaṇo ca narasīhassa,</div> </td> </tr> <tr> <td> <div class="G">tāni tīṇi vississare.</div> </td> </tr> </table> </div>
</div>
<div class="q" id="p_27Ne_1123"> <div class="p"> <table class="singleColumn"> <tr> <td> <div class="pN">1123</div> <div class="G">Samaṇapadumasañcayo gaṇo,</div> </td> </tr> <tr> <td> <div class="G">Dhammavaro ca vidūnaṁ sakkato;</div> </td> </tr> <tr> <td> <div class="G">Naravaradamako ca cakkhumā,</div> </td> </tr> <tr> <td> <div class="G">Tāni tīṇi lokassa uttari.</div> </td> </tr> </table> </div>
</div>
<div class="q" id="p_27Ne_1124"> <div class="p"> <table class="singleColumn"> <tr> <td> <div class="pN">1124</div> <div class="G">Satthā ca appaṭisamo,</div> </td> </tr> <tr> <td> <div class="G">Dhammo ca sabbo nirupadāho;</div> </td> </tr> <tr> <td> <div class="G">Ariyo ca gaṇavaro,</div> </td> </tr> <tr> <td> <div class="G">Tāni khalu vississare tīṇi.</div> </td> </tr> </table> </div>
</div>
<div class="q" id="p_27Ne_1125"> <div class="p"> <table class="singleColumn"> <tr> <td> <div class="pN">1125</div> <div class="G">Saccanāmo jino khemo sabbābhibhū,</div> </td> </tr> <tr> <td> <div class="G">Saccadhammo natthañño tassa uttari;</div> </td> </tr> <tr> <td> <div class="G">Ariyasaṁgho niccaṁ viññūnaṁ pūjito,</div> </td> </tr> <tr> <td> <div class="G">Tāni tīṇi lokassa uttari.</div> </td> </tr> </table> </div>
</div>
<div class="q" id="p_27Ne_1126"> <div class="p"> <table class="singleColumn"> <tr> <td> <div class="pN">1126</div> <div class="G">Ekāyanaṁ jātikhayantadassī,</div> </td> </tr> <tr> <td> <div class="G">Maggaṁ pajānāti hitānukampī;</div> </td> </tr> <tr> <td> <div class="G">Etena maggena tariṁsu pubbe,</div> </td> </tr> <tr> <td> <div class="G">Tarissanti ye ca taranti oghaṁ.</div> </td> </tr> </table> </div>
</div>
<div class="q" id="p_27Ne_1127"> <div class="p"> <table class="singleColumn"> <tr> <td> <div class="pN">1127</div> <div class="G">Taṁ tādisaṁ devamanussaseṭṭhaṁ,</div> </td> </tr> <tr> <td> <div class="G">Sattā namassanti visuddhipekkhā”ti.</div> </td> </tr> </table> </div>
</div>
<div class="CENTER" id="p_27Ne_1128">
<span class="pN">1128</span>Ayaṁ thavoti.</div>
<div class="q" id="p_27Ne_1129"> <div class="p">
<span class="pN">1129</span>Tattha lokiyaṁ suttaṁ dvīhi suttehi niddisitabbaṁ saṁkilesabhāgiyena ca vāsanābhāgiyena ca. Lokuttarampi suttaṁ tīhi suttehi niddisitabbaṁ dassanabhāgiyena ca bhāvanābhāgiyena ca asekkhabhāgiyena ca. Lokiyañca lokuttarañca. Yasmiṁ sutte yaṁ yaṁ padaṁ dissati saṁkilesabhāgiyaṁ vā vāsanābhāgiyaṁ vā, tena tena lokiyanti niddisitabbaṁ, dassanabhāgiyaṁ vā bhāvanābhāgiyaṁ vā asekkhabhāgiyaṁ vā yaṁ yaṁ padaṁ dissati tena tena lokuttaranti niddisitabbaṁ. </div>
</div>
<div class="q" id="p_27Ne_1130"> <div class="p">
<span class="pN">1130</span>Vāsanābhāgiyaṁ suttaṁ saṁkilesabhāgiyassa suttassa nigghātāya, dassanabhāgiyaṁ suttaṁ vāsanābhāgiyassa suttassa nigghātāya, bhāvanābhāgiyaṁ suttaṁ dassanabhāgiyassa suttassa paṭinissaggāya, asekkhabhāgiyaṁ suttaṁ bhāvanābhāgiyassa suttassa paṭinissaggāya, asekkhabhāgiyaṁ suttaṁ diṭṭhadhammasukhavihāratthaṁ. </div>
</div>
<div class="q" id="p_27Ne_1131"> <div class="p">
<span class="pN">1131</span>Lokuttaraṁ suttaṁ sattādhiṭṭhānaṁ chabbīsatiyā puggalehi niddisitabbaṁ, te tīhi suttehi samanvesitabbā dassanabhāgiyena bhāvanābhāgiyena asekkhabhāgiyena cāti. </div>
</div>
<div class="q" id="p_27Ne_1132"> <div class="p">
<span class="pN">1132</span>Tattha dassanabhāgiyaṁ suttaṁ pañcahi puggalehi niddisitabbaṁ ekabījinā kolaṁkolena sattakkhattuparamena saddhānusārinā dhammānusārinā cāti, dassanabhāgiyaṁ suttaṁ imehi pañcahi puggalehi niddisitabbaṁ. Bhāvanābhāgiyaṁ suttaṁ dvādasahi puggalehi niddisitabbaṁ sakadāgāmiphalasacchikiriyāya paṭipannena, sakadāgāminā, anāgāmiphalasacchikiriyāya paṭipannena, anāgāminā, antarā parinibbāyinā, upahacca parinibbāyinā, asaṅkhāraparinibbāyinā, sasaṅkhāraparinibbāyinā, uddhaṁsotena akaniṭṭhagāminā, saddhāvimuttena, diṭṭhippattena, kāyasakkhinā cāti, bhāvanābhāgiyaṁ suttaṁ imehi dvādasahi puggalehi niddisitabbaṁ. Asekkhabhāgiyaṁ suttaṁ navahi puggalehi niddisitabbaṁ saddhāvimuttena, paññāvimuttena, suññatavimuttena, animittavimuttena, appaṇihitavimuttena, ubhatobhāgavimuttena samasīsinā paccekabuddhasammāsambuddhehi cāti, asekkhabhāgiyaṁ suttaṁ imehi navahi puggalehi niddisitabbaṁ. Evaṁ lokuttaraṁ suttaṁ sattādhiṭṭhānaṁ imehi chabbīsatiyā puggalehi niddisitabbaṁ. </div>
</div>
<div class="q" id="p_27Ne_1133"> <div class="p">
<span class="pN">1133</span>Lokiyaṁ suttaṁ sattādhiṭṭhānaṁ ekūnavīsatiyā puggalehi niddisitabbaṁ. Te caritehi niddiṭṭhā samanvesitabbā keci rāgacaritā, keci dosacaritā, keci mohacaritā, keci rāgacaritā ca dosacaritā ca, keci rāgacaritā ca mohacaritā ca, keci dosacaritā ca mohacaritā ca, keci rāgacaritā ca dosacaritā ca mohacaritā ca, rāgamukhe ṭhito rāgacarito, rāgamukhe ṭhito dosacarito, rāgamukhe ṭhito mohacarito, rāgamukhe ṭhito rāgacarito ca dosacarito ca mohacarito ca, dosamukhe ṭhito dosacarito, dosamukhe ṭhito mohacarito, dosamukhe ṭhito rāgacarito, dosamukhe ṭhito rāgacarito ca dosacarito ca mohacarito ca, mohamukhe ṭhito mohacarito, mohamukhe ṭhito rāgacarito mohamukhe ṭhito dosacarito, mohamukhe ṭhito rāgacarito ca dosacarito ca mohacarito cāti, lokiyaṁ suttaṁ sattādhiṭṭhānaṁ imehi ekūnavīsatiyā puggalehi niddisitabbaṁ. </div>
</div>
<div class="q" id="p_27Ne_1134"> <div class="p">
<span class="pN">1134</span>Vāsanābhāgiyaṁ suttaṁ sīlavantehi niddisitabbaṁ, te sīlavanto pañca puggalā pakatisīlaṁ samādānasīlaṁ cittappasādo samatho vipassanā cāti, vāsanābhāgiyaṁ suttaṁ imehi pañcahi puggalehi niddisitabbaṁ. </div>
</div>
<div class="q" id="p_27Ne_1135"> <div class="p">
<span class="pN">1135</span>Lokuttaraṁ suttaṁ dhammādhiṭṭhānaṁ tīhi suttehi niddisitabbaṁ dassanabhāgiyena bhāvanābhāgiyena asekkhabhāgiyena ca. </div>
</div>
<div class="q" id="p_27Ne_1136"> <div class="p">
<span class="pN">1136</span>Lokiyañca lokuttarañca sattādhiṭṭhānañca dhammādhiṭṭhānañca ubhayena niddisitabbaṁ, ñāṇaṁ paññāya niddisitabbaṁ paññindriyena paññābalena adhipaññāsikkhāya dhammavicayasambojjhaṅgena sammādiṭṭhiyā tīraṇāya santīraṇāya dhamme ñāṇena anvaye ñāṇena khaye ñāṇena anuppāde ñāṇena anaññātaññassāmītindriyena aññindriyena aññātāvindriyena cakkhunā vijjāya buddhiyā bhūriyā medhāya, yaṁ yaṁ vā pana labbhati, tena tena paññādhivacanena niddisitabbaṁ. </div>
</div>
<div class="q" id="p_27Ne_1137"> <div class="p">
<span class="pN">1137</span>Ñeyyaṁ atītānāgatapaccuppannehi ajjhattikabāhirehi hīnappaṇītehi dūrasantikehi saṅkhatāsaṅkhatehi kusalākusalābyākatehi saṅkhepato vā chahi ārammaṇehi niddisitabbaṁ. Ñāṇañca ñeyyañca tadubhayena niddisitabbaṁ, paññāpi ārammaṇabhūtā ñeyyaṁ, yaṁ kiñci ārammaṇabhūtaṁ ajjhattikaṁ vā bāhiraṁ vā, sabbaṁ taṁ saṅkhatena asaṅkhatena ca niddisitabbaṁ. </div>
</div>
<div class="q" id="p_27Ne_1138"> <div class="p">
<span class="pN">1138</span>Dassanaṁ bhāvanā sakavacanaṁ paravacanaṁ visajjanīyaṁ avisajjanīyaṁ kammaṁ vipākoti sabbattha tadubhayaṁ sutte yathā niddiṭṭhaṁ, tathā upadhārayitvā labbhamānato niddisitabbaṁ, yaṁ vā pana kiñci bhagavā aññataravacanaṁ bhāsati, sabbaṁ taṁ yathāniddiṭṭhaṁ dhārayitabbaṁ. </div>
</div>
<div class="q" id="p_27Ne_1139"> <div class="p">
<span class="pN">1139</span>Duvidho hetu yañca kammaṁ ye ca kilesā, samudayo kilesā. Tattha kilesā saṁkilesabhāgiyena suttena niddisitabbā. Samudayo saṁkilesabhāgiyena ca vāsanābhāgiyena ca suttena niddisitabbo. Tattha kusalaṁ catūhi suttehi niddisitabbaṁ vāsanābhāgiyena dassanabhāgiyena bhāvanābhāgiyena asekkhabhāgiyena ca. Akusalaṁ saṁkilesabhāgiyena suttena niddisitabbaṁ. Kusalañca akusalañca tadubhayena niddisitabbaṁ. Anuññātaṁ bhagavato anuññātāya niddisitabbaṁ, taṁ pañcavidhaṁ saṁvaro pahānaṁ bhāvanā sacchikiriyā kappiyānulomoti, yaṁ dissati tāsu tāsu bhūmīsu, taṁ kappiyānulomena niddisitabbaṁ. Paṭikkhittaṁ bhagavatā paṭikkhittakāraṇena niddisitabbaṁ. Anuññātañca paṭikkhittañca tadubhayena niddisitabbaṁ. Thavo pasaṁsāya niddisitabbo. So pañcavidhena veditabbo bhagavato dhammassa ariyasaṁghassa ariyadhammānaṁ sikkhāya lokiyaguṇasampattiyāti. Evaṁ thavo pañcavidhena niddisitabbo. </div>
</div>
<div class="q" id="p_27Ne_1140"> <div class="p">
<span class="pN">1140</span>Indriyabhūmi navahi padehi niddisitabbā, kilesabhūmi navahi padehi niddisitabbā, evametāni aṭṭhārasa padāni honti nava padāni kusalāni nava padāni akusalānīti, tathāhi vuttaṁ “aṭṭhārasa mūlapadā kuhiṁ daṭṭhabbā, sāsanappaṭṭhāne”ti. Tenāha āyasmā mahākaccāyano— </div>
</div>
<div class="q" id="p_27Ne_1141"> <div class="p"> <table class="singleColumn"> <tr> <td> <div class="pN">1141</div> <div class="G">“Navahi ca padehi kusalā,</div> </td> </tr> <tr> <td> <div class="G">Navahi ca yujjanti akusalapakkhā;</div> </td> </tr> <tr> <td> <div class="G">Ete kho mūlapadā,</div> </td> </tr> <tr> <td> <div class="G">Bhavanti aṭṭhārasa padānī”ti.</div> </td> </tr> </table> </div>
</div>
<div class="CENTER" id="p_27Ne_1142">
<span class="pN">1142</span>Niyuttaṁ sāsanappaṭṭhānaṁ.</div>
<div class="q" id="p_27Ne_1143"> <div class="p">
<span class="pN">1143</span>Ettāvatā samattā netti yā āyasmatā mahākaccāyanena bhāsitā bhagavatā anumoditā mūlasaṅgītiyaṁ saṅgītāti. </div>
</div>
</html>
