<html>
<div class="i">1.5.4.9 Paṇītabhojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Paṇītabhojanasikkhāpada
</div>
<div class="q" id="p_2V_824">
<div class="divNumber">
257.
</div>
<div class="p">
<span class="pN">824</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū paṇītabhojanāni attano atthāya viññāpetvā bhuñjanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā paṇītabhojanāni attano atthāya viññāpetvā bhuñjissanti. Kassa sampannaṁ na manāpaṁ, kassa sāduṁ na ruccatī”ti.
</div>
</div>
<div class="q" id="p_2V_825">
<div class="p">
<span class="pN">825</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū paṇītabhojanāni attano atthāya viññāpetvā bhuñjissantī”ti…pe…  “saccaṁ kira tumhe, bhikkhave, paṇītabhojanāni attano atthāya viññāpetvā bhuñjathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, paṇītabhojanāni attano atthāya viññāpetvā bhuñjissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_826">
<div class="p">
<span class="pN">826</span><span class="bold">“Yāni kho pana tāni paṇītabhojanāni, seyyathidaṁ—  sappi navanītaṁ telaṁ madhu phāṇitaṁ maccho maṁsaṁ khīraṁ dadhi. Yo pana bhikkhu evarūpāni paṇītabhojanāni attano atthāya viññāpetvā bhuñjeyya, pācittiyan”</span>ti.
</div>
</div>
<div class="q" id="p_2V_827">
<div class="p">
<span class="pN">827</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_828">
<div class="divNumber">
258.
</div>
<div class="p">
<span class="pN">828</span>Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṁ—  “kaccāvuso, khamanīyaṁ, kacci yāpanīyan”ti? “Pubbe mayaṁ, āvuso, paṇītabhojanāni attano atthāya viññāpetvā bhuñjāma, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, gilānena bhikkhunā paṇītabhojanāni attano atthāya viññāpetvā bhuñjituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_829">
<div class="divNumber">
259.
</div>
<div class="p">
<span class="pN">829</span><span class="bold">“Yāni kho pana tāni paṇītabhojanāni, seyyathidaṁ—  sappi navanītaṁ telaṁ madhu phāṇitaṁ maccho maṁsaṁ khīraṁ dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyan”</span>ti. (<span class="italic">39</span>:<span class="bold">88</span>)
</div>
</div>
<div class="q" id="p_2V_830">
<div class="divNumber">
260.
</div>
<div class="p">
<span class="pN">830</span><span class="bold">Yāni kho pana tāni paṇītabhojanānī</span>ti <span class="bold">sappi</span> nāma gosappi vā ajikāsappi vā mahiṁsasappi vā, yesaṁ maṁsaṁ kappati tesaṁ sappi.
</div>
</div>
<div class="q" id="p_2V_831">
<div class="p">
<span class="pN">831</span><span class="bold">Navanītaṁ</span> nāma tesaññeva navanītaṁ.
</div>
</div>
<div class="q" id="p_2V_832">
<div class="p">
<span class="pN">832</span><span class="bold">Telaṁ</span> nāma tilatelaṁ sāsapatelaṁ madhukatelaṁ eraṇḍatelaṁ vasātelaṁ.
</div>
</div>
<div class="q" id="p_2V_833">
<div class="p">
<span class="pN">833</span><span class="bold">Madhu</span> nāma makkhikāmadhu.
</div>
</div>
<div class="q" id="p_2V_834">
<div class="p">
<span class="pN">834</span><span class="bold">Phāṇitaṁ</span> nāma ucchumhā nibbattaṁ.
</div>
</div>
<div class="q" id="p_2V_835">
<div class="p">
<span class="pN">835</span><span class="bold">Maccho</span> nāma udako vuccati.
</div>
</div>
<div class="q" id="p_2V_836">
<div class="p">
<span class="pN">836</span><span class="bold">Maṁsaṁ</span> nāma yesaṁ maṁsaṁ kappati, tesaṁ maṁsaṁ.
</div>
</div>
<div class="q" id="p_2V_837">
<div class="p">
<span class="pN">837</span><span class="bold">Khīraṁ</span> nāma gokhīraṁ vā ajikākhīraṁ vā mahiṁsakhīraṁ vā, yesaṁ maṁsaṁ kappati, tesaṁ khīraṁ.
</div>
</div>
<div class="q" id="p_2V_838">
<div class="p">
<span class="pN">838</span><span class="bold">Dadhi</span> nāma tesaññeva dadhi.
</div>
</div>
<div class="q" id="p_2V_839">
<div class="p">
<span class="pN">839</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_840">
<div class="p">
<span class="pN">840</span><span class="bold">Evarūpāni paṇītabhojanānī</span>ti tathārūpāni paṇītabhojanāni.
</div>
</div>
<div class="q" id="p_2V_841">
<div class="p">
<span class="pN">841</span><span class="bold">Agilāno</span> nāma yassa vinā paṇītabhojanāni phāsu hoti.
</div>
</div>
<div class="q" id="p_2V_842">
<div class="p">
<span class="pN">842</span><span class="bold">Gilāno</span> nāma yassa vinā paṇītabhojanāni na phāsu hoti.
</div>
</div>
<div class="q" id="p_2V_843">
<div class="p">
<span class="pN">843</span>Agilāno attano atthāya viññāpeti, payoge dukkaṭaṁ. Paṭilābhena “bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_844">
<div class="divNumber">
261.
</div>
<div class="p">
<span class="pN">844</span>Agilāno agilānasaññī paṇītabhojanāni attano atthāya viññāpetvā bhuñjati, āpatti pācittiyassa. Agilāno vematiko paṇītabhojanāni attano atthāya viññāpetvā bhuñjati, āpatti pācittiyassa. Agilāno gilānasaññī paṇītabhojanāni attano atthāya viññāpetvā bhuñjati, āpatti pācittiyassa.
</div>
</div>
<div class="q" id="p_2V_845">
<div class="p">
<span class="pN">845</span>Gilāno agilānasaññī, āpatti dukkaṭassa. Gilāno vematiko, āpatti dukkaṭassa. Gilāno gilānasaññī anāpatti.
</div>
</div>
<div class="q" id="p_2V_846">
<div class="divNumber">
262.
</div>
<div class="p">
<span class="pN">846</span>Anāpatti—  gilānassa, gilāno hutvā viññāpetvā agilāno bhuñjati, gilānassa sesakaṁ bhuñjati, ñātakānaṁ pavāritānaṁ aññassatthāya attano dhanena, ummattakassa, ādikammikassāti.
</div>
</div>
<div class="CENTER" id="p_2V_847">
<span class="pN">847</span>Paṇītabhojanasikkhāpadaṁ niṭṭhitaṁ navamaṁ.
</div>
</html>
