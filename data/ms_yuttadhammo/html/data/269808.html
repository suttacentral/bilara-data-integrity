<html>
<div class="i">7.3.2 Āpaṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Āpaṅgapañha</div>
<div class="q" id="p_28Mi_1763"> <div class="divNumber">246.</div> <div class="p">
<span class="pN">1763</span>“Bhante nāgasena, ‘āpassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, āpo susaṇṭhitamakampitamaluḷitasabhāvaparisuddho; evameva kho, mahārāja, yoginā yogāvacarena kuhanalapananemittakanippesikataṁ apanetvā susaṇṭhitamakampitamaluḷitasabhāvaparisuddhācārena bhavitabbaṁ. Idaṁ, mahārāja, āpassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1764"> <div class="p">
<span class="pN">1764</span>Puna caparaṁ, mahārāja, āpo sītalasabhāvasaṇṭhito; evameva kho, mahārāja, yoginā yogāvacarena sabbasattesu khantimettānuddayasampannena hitesinā anukampakena bhavitabbaṁ. Idaṁ, mahārāja, āpassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1765"> <div class="p">
<span class="pN">1765</span>Puna caparaṁ, mahārāja, āpo asuciṁ suciṁ karoti; evameva kho, mahārāja, yoginā yogāvacarena gāme vā araññe vā upajjhāye upajjhāyamattesu ācariye ācariyamattesu sabbattha anadhikaraṇena bhavitabbaṁ anavasesakārinā. Idaṁ, mahārāja, āpassa tatiyaṁ aṅgaṁ gahetabbaṁ. </div>
</div>
<div class="q" id="p_28Mi_1766"> <div class="p">
<span class="pN">1766</span>Puna caparaṁ, mahārāja, āpo bahujanapatthito; evameva kho, mahārāja, yoginā yogāvacarena appicchasantuṭṭhapavivittapaṭisallānena satataṁ sabbalokamabhipatthitena bhavitabbaṁ. Idaṁ, mahārāja, āpassa catutthaṁ aṅgaṁ gahetabbaṁ. </div>
</div>
<div class="q" id="p_28Mi_1767"> <div class="p">
<span class="pN">1767</span>Puna caparaṁ, mahārāja, āpo na kassaci ahitamupadahati; evameva kho, mahārāja, yoginā yogāvacarena parabhaṇḍanakalahaviggahavivādarittajjhānaaratijananaṁ kāyavacīcittehi pāpakaṁ na karaṇīyaṁ. Idaṁ, mahārāja, āpassa pañcamaṁ aṅgaṁ gahetabbaṁ. Bhāsitampetaṁ, mahārāja, bhagavatā, devātidevena kaṇhajātake— </div>
</div>
<div class="q" id="p_28Mi_1768"> <div class="p"> <table class="singleColumn"> <tr> <td> <div class="pN">1768</div> <div class="G">‘Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Na mano vā sarīraṁ vā,</div> </td> </tr> <tr> <td> <div class="G">maṁ-kate sakka kassaci;</div> </td> </tr> <tr> <td> <div class="G">Kadāci upahaññetha,</div> </td> </tr> <tr> <td> <div class="G">etaṁ sakka varaṁ vare’”ti.</div> </td> </tr> </table> </div>
</div>
<div class="CENTER" id="p_28Mi_1769">
<span class="pN">1769</span>Āpaṅgapañho dutiyo.</div>
</html>
