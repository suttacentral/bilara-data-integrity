<html>
<div class="i">1.4.4 Dutiyañāṇavatthusutta</div>
<div class="h">Nidānasaṁyutta</div>
<div class="h">Kaḷārakhattiyavagga</div>
<div class="h">Dutiyañāṇavatthusutta</div>
<div class="q" id="p_12S2_256"> <div class="divNumber">34.</div> <div class="p">
<span class="pN">256</span>Sāvatthiyaṁ viharati. “Sattasattari vo, bhikkhave, ñāṇavatthūni desessāmi. Taṁ suṇātha, sādhukaṁ manasi karotha, bhāsissāmī”ti. “Evaṁ, bhante”ti kho te bhikkhū bhagavato paccassosuṁ. Bhagavā etadavoca— </div>
</div>
<div class="q" id="p_12S2_257"> <div class="p">
<span class="pN">257</span>“Katamāni, bhikkhave, sattasattari ñāṇavatthūni? Jātipaccayā jarāmaraṇanti ñāṇaṁ; asati jātiyā natthi jarāmaraṇanti ñāṇaṁ; atītampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ; anāgatampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ; yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ nirodhadhammanti ñāṇaṁ. </div>
</div>
<div class="q" id="p_12S2_258"> <div class="p">
<span class="pN">258</span>Bhavapaccayā jātīti ñāṇaṁ…pe… upādānapaccayā bhavoti ñāṇaṁ… taṇhāpaccayā upādānanti ñāṇaṁ… vedanāpaccayā taṇhāti ñāṇaṁ… phassapaccayā vedanāti ñāṇaṁ… saḷāyatanapaccayā phassoti ñāṇaṁ… nāmarūpapaccayā saḷāyatananti ñāṇaṁ… viññāṇapaccayā nāmarūpanti ñāṇaṁ… saṅkhārapaccayā viññāṇanti ñāṇaṁ; avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ; atītampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ; anāgatampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ; yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ nirodhadhammanti ñāṇaṁ. Imāni vuccanti, bhikkhave, sattasattari ñāṇavatthūnī”ti. </div>
</div>
<div class="CENTER" id="p_12S2_259">
<span class="pN">259</span>Catutthaṁ.</div>
</html>
