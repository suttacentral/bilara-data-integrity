<html>
<div class="i">2.2.4 Ukkhittakaosāraṇasikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Ukkhittakaosāraṇasikkhāpada</div>
<div class="q" id="p_2V_2272"> <div class="divNumber">694.</div> <div class="p">
<span class="pN">2272</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṁghe adhikaraṇakārikā. Thullanandā bhikkhunī tassā kamme karīyamāne paṭikkosati. Tena kho pana samayena thullanandā bhikkhunī gāmakaṁ agamāsi kenacideva karaṇīyena. Atha kho bhikkhunisaṁgho—  “thullanandā bhikkhunī pakkantā”ti, caṇḍakāḷiṁ bhikkhuniṁ āpattiyā adassane ukkhipi. Thullanandā bhikkhunī gāmake taṁ karaṇīyaṁ tīretvā punadeva sāvatthiṁ paccāgacchi. Caṇḍakāḷī bhikkhunī thullanandāya bhikkhuniyā āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi na paccuggantvā pattacīvaraṁ paṭiggahesi na pānīyena āpucchi. Thullanandā bhikkhunī caṇḍakāḷiṁ bhikkhuniṁ etadavoca—  “kissa tvaṁ, ayye, mayi āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi na paccuggantvā pattacīvaraṁ paṭiggahesi na pānīyena āpucchī”ti? “Evañhetaṁ, ayye, hoti yathā taṁ anāthāyā”ti. “Kissa pana tvaṁ, ayye, anāthā”ti? “Imā maṁ, ayye, bhikkhuniyo—  ‘ayaṁ anāthā appaññātā, natthi imissā kāci paṭivattā’ti, āpattiyā adassane ukkhipiṁsū”ti. </div>
</div>
<div class="q" id="p_2V_2273"> <div class="p">
<span class="pN">2273</span>Thullanandā bhikkhunī—  “bālā etā abyattā etā, neva jānanti kammaṁ vā kammadosaṁ vā kammavipattiṁ vā kammasampattiṁ vā. Mayaṁ kho jānāma kammampi kammadosampi kammavipattimpi kammasampattimpi. Mayaṁ kho akataṁ vā kammaṁ kāreyyāma kataṁ vā kammaṁ kopeyyāmā”ti, lahuṁ lahuṁ bhikkhunisaṁghaṁ sannipātetvā caṇḍakāḷiṁ bhikkhuniṁ osāresi. </div>
</div>
<div class="q" id="p_2V_2274"> <div class="p">
<span class="pN">2274</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā samaggena saṁghena ukkhittaṁ bhikkhuniṁ dhammena vinayena satthusāsanena anapaloketvā kārakasaṁghaṁ anaññāya gaṇassa chandaṁ osāressatī”ti…pe…  “saccaṁ kira, bhikkhave, thullanandā bhikkhunī samaggena saṁghena ukkhittaṁ bhikkhuniṁ dhammena vinayena satthusāsanena anapaloketvā kārakasaṁghaṁ anaññāya gaṇassa chandaṁ osāretī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī samaggena saṁghena ukkhittaṁ bhikkhuniṁ dhammena vinayena satthusāsanena anapaloketvā kārakasaṁghaṁ anaññāya gaṇassa chandaṁ osāressati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2275"> <div class="divNumber">695.</div> <div class="p">
<span class="pN">2275</span><span class="bold">“Yā pana bhikkhunī samaggena saṁghena ukkhittaṁ bhikkhuniṁ dhammena vinayena satthusāsanena anapaloketvā kārakasaṁghaṁ anaññāya gaṇassa chandaṁ osāreyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">4</span>:<span class="bold">12</span>) </div>
</div>
<div class="q" id="p_2V_2276"> <div class="divNumber">696.</div> <div class="p">
<span class="pN">2276</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2277"> <div class="p">
<span class="pN">2277</span><span class="bold">Samaggo</span> nāma <span class="bold">saṁgho</span> samānasaṁvāsako samānasīmāyaṁ ṭhito. </div>
</div>
<div class="q" id="p_2V_2278"> <div class="p">
<span class="pN">2278</span><span class="bold">Ukkhittā</span> nāma āpattiyā adassane vā appaṭikamme vā appaṭinissagge vā ukkhittā. </div>
</div>
<div class="q" id="p_2V_2279"> <div class="p">
<span class="pN">2279</span><span class="bold">Dhammena vinayenā</span>ti yena dhammena yena vinayena. </div>
</div>
<div class="q" id="p_2V_2280"> <div class="p">
<span class="pN">2280</span><span class="bold">Satthusāsanenā</span>ti jinasāsanena buddhasāsanena. </div>
</div>
<div class="q" id="p_2V_2281"> <div class="p">
<span class="pN">2281</span><span class="bold">Anapaloketvā kārakasaṁghan</span>ti kammakārakasaṁghaṁ anāpucchā. </div>
</div>
<div class="q" id="p_2V_2282"> <div class="p">
<span class="pN">2282</span><span class="bold">Anaññāya gaṇassa chandan</span>ti gaṇassa chandaṁ ajānitvā. </div>
</div>
<div class="q" id="p_2V_2283"> <div class="p">
<span class="pN">2283</span>“Osāressāmī”ti gaṇaṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṁghādisesassa. </div>
</div>
<div class="q" id="p_2V_2284"> <div class="p">
<span class="pN">2284</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2285"> <div class="p">
<span class="pN">2285</span><span class="bold">Paṭhamāpattikan</span>ti saha vatthujjhācārā āpajjati asamanubhāsanāya. </div>
</div>
<div class="q" id="p_2V_2286"> <div class="p">
<span class="pN">2286</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2287"> <div class="p">
<span class="pN">2287</span><span class="bold">Saṁghādiseso</span>ti…pe…  tenapi vuccati saṁghādisesoti. </div>
</div>
<div class="q" id="p_2V_2288"> <div class="divNumber">697.</div> <div class="p">
<span class="pN">2288</span>Dhammakamme dhammakammasaññā osāreti, āpatti saṁghādisesassa. Dhammakamme vematikā osāreti āpatti saṁghādisesassa. Dhammakamme adhammakammasaññā osāreti, āpatti saṁghādisesassa. </div>
</div>
<div class="q" id="p_2V_2289"> <div class="p">
<span class="pN">2289</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_2290"> <div class="divNumber">698.</div> <div class="p">
<span class="pN">2290</span>Anāpatti—  kammakārakasaṁghaṁ apaloketvā osāreti, gaṇassa chandaṁ jānitvā osāreti, vatte vattantiṁ osāreti, asante kammakārakasaṁghe osāreti, ummattikāya, ādikammikāyāti. </div>
</div>
<div class="CENTER" id="p_2V_2291">
<span class="pN">2291</span>Catutthasaṁghādisesasikkhāpadaṁ niṭṭhitaṁ.</div>
</html>
