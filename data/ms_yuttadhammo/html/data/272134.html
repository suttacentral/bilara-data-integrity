<html>
<div class="i">8.14 Antevāsikavattakathā</div>
<div class="h">Vattakkhandhaka</div>
<div class="h">Antevāsikavattakathā</div>
<div class="q" id="p_4V_1755"> <div class="divNumber">381.</div> <div class="p">
<span class="pN">1755</span>Tena kho pana samayena ācariyā antevāsikesu na sammā vattanti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma ācariyā antevāsikesu na sammā vattissantī”ti. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi—  “saccaṁ kira, bhikkhave, ācariyā antevāsikesu na sammā vattantī”ti? “Saccaṁ, bhagavā”ti…pe…  vigarahitvā…pe…  dhammiṁ kathaṁ katvā bhikkhū āmantesi—  </div>
</div>
<div class="q" id="p_4V_1756"> <div class="divNumber">382.</div> <div class="p">
<span class="pN">1756</span>“Tena hi, bhikkhave, ācariyānaṁ antevāsikesu vattaṁ paññapessāmi yathā ācariyehi antevāsikesu sammā vattitabbaṁ. Ācariyena, bhikkhave, antevāsikamhi sammā vattitabbaṁ. Tatrāyaṁ sammāvattanā—  </div>
</div>
<div class="q" id="p_4V_1757"> <div class="p">
<span class="pN">1757</span>Ācariyena, bhikkhave, antevāsiko saṅgahetabbo anuggahetabbo uddesena paripucchāya ovādena anusāsaniyā. Sace ācariyassa patto hoti, antevāsikassa patto na hoti, ācariyena antevāsikassa patto dātabbo, ussukkaṁ vā kātabbaṁ—  kinti nu kho antevāsikassa patto uppajjiyethāti. Sace ācariyassa cīvaraṁ hoti, antevāsikassa cīvaraṁ na hoti, ācariyena antevāsikassa cīvaraṁ dātabbaṁ, ussukkaṁ vā kātabbaṁ—  kinti nu kho antevāsikassa cīvaraṁ uppajjiyethāti. Sace ācariyassa parikkhāro hoti, antevāsikassa parikkhāro na hoti, ācariyena antevāsikassa parikkhāro dātabbo, ussukkaṁ vā kātabbaṁ—  kinti nu kho antevāsikassa parikkhāro uppajjiyethāti. </div>
</div>
<div class="q" id="p_4V_1758"> <div class="p">
<span class="pN">1758</span>Sace antevāsiko gilāno hoti, kālasseva uṭṭhāya dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. Sace yāgu hoti, bhājanaṁ dhovitvā yāgu upanāmetabbā. Yāguṁ pītassa udakaṁ datvā bhājanaṁ paṭiggahetvā nīcaṁ katvā sādhukaṁ appaṭighaṁsantena dhovitvā paṭisāmetabbaṁ. Antevāsikamhi vuṭṭhite āsanaṁ uddharitabbaṁ. Sace so deso uklāpo hoti, so deso sammajjitabbo. </div>
</div>
<div class="q" id="p_4V_1759"> <div class="p">
<span class="pN">1759</span>Sace antevāsiko gāmaṁ pavisitukāmo hoti, nivāsanaṁ dātabbaṁ, paṭinivāsanaṁ paṭiggahetabbaṁ, kāyabandhanaṁ dātabbaṁ, saguṇaṁ katvā saṅghāṭiyo dātabbā, dhovitvā patto sodako dātabbo. </div>
</div>
<div class="q" id="p_4V_1760"> <div class="p">
<span class="pN">1760</span>Ettāvatā nivattissatīti āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, paccuggantvā pattacīvaraṁ paṭiggahetabbaṁ, paṭinivāsanaṁ dātabbaṁ, nivāsanaṁ paṭiggahetabbaṁ. Sace cīvaraṁ sinnaṁ hoti, muhuttaṁ uṇhe otāpetabbaṁ, na ca uṇhe cīvaraṁ nidahitabbaṁ. Cīvaraṁ saṅgharitabbaṁ. Cīvaraṁ saṅgharantena caturaṅgulaṁ kaṇṇaṁ ussāretvā cīvaraṁ saṅgharitabbaṁ—  mā majjhe bhaṅgo ahosīti. Obhoge kāyabandhanaṁ kātabbaṁ. </div>
</div>
<div class="q" id="p_4V_1761"> <div class="p">
<span class="pN">1761</span>Sace piṇḍapāto hoti, antevāsiko ca bhuñjitukāmo hoti, udakaṁ datvā piṇḍapāto upanāmetabbo. Antevāsiko pānīyena pucchitabbo. Bhuttāvissa udakaṁ datvā pattaṁ paṭiggahetvā nīcaṁ katvā sādhukaṁ appaṭighaṁsantena dhovitvā vodakaṁ katvā muhuttaṁ uṇhe otāpetabbo, na ca uṇhe patto nidahitabbo. Pattacīvaraṁ nikkhipitabbaṁ. Pattaṁ nikkhipantena…pe…  cīvaraṁ nikkhipantena…pe…  pārato antaṁ orato bhogaṁ katvā cīvaraṁ nikkhipitabbaṁ. Antevāsikamhi uṭṭhite āsanaṁ uddharitabbaṁ, pādodakaṁ pādapīṭhaṁ pādakathalikaṁ paṭisāmetabbaṁ. Sace so deso uklāpo hoti, so deso sammajjitabbo. </div>
</div>
<div class="q" id="p_4V_1762"> <div class="p">
<span class="pN">1762</span>Sace antevāsiko nahāyitukāmo hoti, nahānaṁ paṭiyādetabbaṁ. Sace sītena attho hoti, sītaṁ paṭiyādetabbaṁ. Sace uṇhena attho hoti, uṇhaṁ paṭiyādetabbaṁ. </div>
</div>
<div class="q" id="p_4V_1763"> <div class="p">
<span class="pN">1763</span>Sace antevāsiko jantāgharaṁ pavisitukāmo hoti, cuṇṇaṁ sannetabbaṁ, mattikā temetabbā, jantāgharapīṭhaṁ ādāya gantvā jantāgharapīṭhaṁ datvā cīvaraṁ paṭiggahetvā ekamantaṁ nikkhipitabbaṁ, cuṇṇaṁ dātabbaṁ, mattikā dātabbā. Sace ussahati jantāgharaṁ pavisitabbaṁ. Jantāgharaṁ pavisantena mattikāya mukhaṁ makkhetvā purato ca pacchato ca paṭicchādetvā jantāgharaṁ pavisitabbaṁ. Na there bhikkhū anupakhajja nisīditabbaṁ. Na navā bhikkhū āsanena paṭibāhitabbā. Jantāghare antevāsikassa parikammaṁ kātabbaṁ. Jantāgharā nikkhamantena jantāgharapīṭhaṁ ādāya purato ca pacchato ca paṭicchādetvā jantāgharā nikkhamitabbaṁ. </div>
</div>
<div class="q" id="p_4V_1764"> <div class="p">
<span class="pN">1764</span>Udakepi antevāsikassa parikammaṁ kātabbaṁ. Nahātena paṭhamataraṁ uttaritvā attano gattaṁ vodakaṁ katvā nivāsetvā antevāsikassa gattato udakaṁ pamajjitabbaṁ, nivāsanaṁ dātabbaṁ, saṅghāṭi dātabbā, jantāgharapīṭhaṁ ādāya paṭhamataraṁ āgantvā āsanaṁ paññapetabbaṁ, pādodakaṁ pādapīṭhaṁ pādakathalikaṁ upanikkhipitabbaṁ, antevāsiko pānīyena pucchitabbo. </div>
</div>
<div class="q" id="p_4V_1765"> <div class="p">
<span class="pN">1765</span>Yasmiṁ vihāre antevāsiko viharati, sace so vihāro uklāpo hoti, sace ussahati, sodhetabbo. Vihāraṁ sodhentena paṭhamaṁ pattacīvaraṁ nīharitvā ekamantaṁ nikkhipitabbaṁ…pe…  ācamanakumbhiyā udakaṁ na hoti, ācamanakumbhiyā udakaṁ āsiñcitabbaṁ. </div>
</div>
<div class="q" id="p_4V_1766"> <div class="p">
<span class="pN">1766</span>Sace antevāsikassa anabhirati uppannā hoti, ācariyena vūpakāsetabbo, vūpakāsāpetabbo, dhammakathā vāssa kātabbā. Sace antevāsikassa kukkuccaṁ uppannaṁ hoti, ācariyena vinodetabbaṁ, vinodāpetabbaṁ, dhammakathā vāssa kātabbā. Sace antevāsikassa diṭṭhigataṁ uppannaṁ hoti, ācariyena vivecetabbaṁ, vivecāpetabbaṁ, dhammakathā vāssa kātabbā. Sace antevāsiko garudhammaṁ ajjhāpanno hoti, parivāsāraho, ācariyena ussukkaṁ kātabbaṁ—  kinti nu kho saṁgho antevāsikassa parivāsaṁ dadeyyāti. Sace antevāsiko mūlāyapaṭikassanāraho hoti, ācariyena ussukkaṁ kātabbaṁ—  kinti nu kho saṁgho antevāsikaṁ mūlāya paṭikasseyyāti. Sace antevāsiko mānattāraho hoti, ācariyena ussukkaṁ kātabbaṁ—  kinti nu kho saṁgho antevāsikassa mānattaṁ dadeyyāti. Sace antevāsiko abbhānāraho hoti, ācariyena ussukkaṁ kātabbaṁ—  kinti nu kho saṁgho antevāsikaṁ abbheyyāti. Sace saṁgho antevāsikassa kammaṁ kattukāmo hoti, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, ācariyena ussukkaṁ kātabbaṁ—  kinti nu kho saṁgho antevāsikassa kammaṁ na kareyya, lahukāya vā pariṇāmeyyāti. Kataṁ vā panassa hoti, saṁghena kammaṁ, tajjanīyaṁ vā niyassaṁ vā pabbājanīyaṁ vā paṭisāraṇīyaṁ vā ukkhepanīyaṁ vā, ācariyena ussukkaṁ kātabbaṁ—  kinti nu kho antevāsiko sammā vatteyya, lomaṁ pāteyya, netthāraṁ vatteyya, saṁgho taṁ kammaṁ paṭippassambheyyāti. </div>
</div>
<div class="q" id="p_4V_1767"> <div class="p">
<span class="pN">1767</span>Sace antevāsikassa cīvaraṁ dhovitabbaṁ hoti, ācariyena ācikkhitabbaṁ—  evaṁ dhoveyyāsīti, ussukkaṁ vā kātabbaṁ—  kinti nu kho antevāsikassa cīvaraṁ dhoviyethāti. Sace antevāsikassa cīvaraṁ kātabbaṁ hoti, ācariyena ācikkhitabbaṁ—  evaṁ kareyyāsīti, ussukkaṁ vā kātabbaṁ—  kinti nu kho antevāsikassa cīvaraṁ kariyethāti. Sace antevāsikassa rajanaṁ pacitabbaṁ hoti, ācariyena ācikkhitabbaṁ—  evaṁ paceyyāsīti, ussukkaṁ vā kātabbaṁ—  kinti nu kho antevāsikassa rajanaṁ paciyethāti. Sace antevāsikassa cīvaraṁ rajitabbaṁ hoti, ācariyena ācikkhitabbaṁ—  evaṁ rajeyyāsīti, ussukkaṁ vā kātabbaṁ—  kinti nu kho antevāsikassa cīvaraṁ rajiyethāti. Cīvaraṁ rajantena sādhukaṁ samparivattakaṁ samparivattakaṁ rajitabbaṁ. Na ca acchinne theve pakkamitabbaṁ. Sace antevāsiko gilāno hoti, yāvajīvaṁ upaṭṭhātabbo, vuṭṭhānamassa āgametabbaṁ. Idaṁ kho, bhikkhave, ācariyānaṁ antevāsikesu vattaṁ yathā ācariyehi antevāsikesu sammā vattitabban”ti. </div>
</div>
<div class="CENTER" id="p_4V_1768">
<span class="pN">1768</span>Vattakkhandhako aṭṭhamo.<br> Imamhi khandhake vatthū ekūnavīsati, vattā cuddasa.</div>
<div class="SUMMARY" id="p_4V_1769">
<span class="pN">1769</span><span class="firstLetter">T</span>assuddānaṁ</div>
<div class="q" id="p_4V_1770"> <div class="p"> <table class="singleColumn"> <tr> <td> <div class="pN">1770</div> <div class="G">Saupāhanā chattā ca,</div> </td> </tr> <tr> <td> <div class="G">oguṇṭhi sīsaṁ pānīyaṁ;</div> </td> </tr> <tr> <td> <div class="G">Nābhivāde na pucchanti,</div> </td> </tr> <tr> <td> <div class="G">ahi ujjhanti pesalā.</div> </td> </tr> </table> </div>
</div>
<div class="q" id="p_4V_1771"> <div class="p"> <table class="singleColumn"> <tr> <td> <div class="pN">1771</div> <div class="G">Omuñci chattaṁ khandhe ca,</div> </td> </tr> <tr> <td> <div class="G">atarañca paṭikkamaṁ;</div> </td> </tr> <tr> <td> <div class="G">Pattacīvaraṁ nikkhipā,</div> </td> </tr> <tr> <td> <div class="G">patirūpañca pucchitā.</div> </td> </tr> </table> </div>
</div>
<div class="q" id="p_4V_1772"> <div class="p"> <table class="singleColumn"> <tr> <td> <div class="pN">1772</div> <div class="G">Āsiñceyya dhovitena,</div> </td> </tr> <tr> <td> <div class="G">sukkhenallenupāhanā;</div> </td> </tr> <tr> <td> <div class="G">Vuḍḍho navako puccheyya,</div> </td> </tr> <tr> <td> <div class="G">ajjhāvuṭṭhañca gocarā.</div> </td> </tr> </table> </div>
</div>
<div class="q" id="p_4V_1773"> <div class="p"> <table class="singleColumn"> <tr> <td> <div class="pN">1773</div> <div class="G">Sekkhā vaccā pānī pari,</div> </td> </tr> <tr> <td> <div class="G">kattaraṁ katikaṁ tato;</div> </td> </tr> <tr> <td> <div class="G">Kālaṁ muhuttaṁ uklāpo,</div> </td> </tr> <tr> <td> <div class="G">bhūmattharaṇaṁ nīhare.</div> </td> </tr> </table> </div>
</div>
<div class="q" id="p_4V_1774"> <div class="p"> <table class="singleColumn"> <tr> <td> <div class="pN">1774</div> <div class="G">Paṭipādo bhisibibbo,</div> </td> </tr> <tr> <td> <div class="G">mañcapīṭhañca mallakaṁ;</div> </td> </tr> <tr> <td> <div class="G">Apassenullokakaṇṇā,</div> </td> </tr> <tr> <td> <div class="G">gerukā kāḷa akatā.</div> </td> </tr> </table> </div>
</div>
<div class="q" id="p_4V_1775"> <div class="p"> <table class="singleColumn"> <tr> <td> <div class="pN">1775</div> <div class="G">Saṅkārañca bhūmattharaṇaṁ,</div> </td> </tr> <tr> <td> <div class="G">paṭipādakaṁ mañcapīṭhaṁ;</div> </td> </tr> <tr> <td> <div class="G">Bhisi nisīdanampi,</div> </td> </tr> <tr> <td> <div class="G">mallakaṁ apassena ca.</div> </td> </tr> </table> </div>
</div>
<div class="q" id="p_4V_1776"> <div class="p"> <table class="singleColumn"> <tr> <td> <div class="pN">1776</div> <div class="G">Pattacīvaraṁ bhūmi ca,</div> </td> </tr> <tr> <td> <div class="G">pārantaṁ orato bhogaṁ;</div> </td> </tr> <tr> <td> <div class="G">Puratthimā pacchimā ca,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_4V_1777"> <div class="p"> <table class="singleColumn"> <tr> <td> <div class="pN">1777</div> <div class="G">Sītuṇhe ca divārattiṁ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Upaṭṭhānaggi sālā ca,</div> </td> </tr> <tr> <td> <div class="G">vattaṁ vaccakuṭīsu ca.</div> </td> </tr> </table> </div>
</div>
<div class="q" id="p_4V_1778"> <div class="p"> <table class="singleColumn"> <tr> <td> <div class="pN">1778</div> <div class="G">Pānī paribhojaniyā,</div> </td> </tr> <tr> <td> <div class="G">kumbhi ācamanesu ca;</div> </td> </tr> <tr> <td> <div class="G">Anopamena paññattaṁ,</div> </td> </tr> <tr> <td> <div class="G">vattaṁ āgantukehime.</div> </td> </tr> </table> </div>
</div>
<div class="q" id="p_4V_1779"> <div class="p"> <table class="singleColumn"> <tr> <td> <div class="pN">1779</div> <div class="G">Nevāsanaṁ na udakaṁ,</div> </td> </tr> <tr> <td> <div class="G">na paccu na ca pāniyaṁ;</div> </td> </tr> <tr> <td> <div class="G">Nābhivāde na paññape,</div> </td> </tr> <tr> <td> <div class="G">ujjhāyanti ca pesalā.</div> </td> </tr> </table> </div>
</div>
<div class="q" id="p_4V_1780"> <div class="p"> <table class="singleColumn"> <tr> <td> <div class="pN">1780</div> <div class="G">Vuḍḍhāsanañca udakaṁ,</div> </td> </tr> <tr> <td> <div class="G">paccuggantvā ca pāniyaṁ;</div> </td> </tr> <tr> <td> <div class="G">Upāhane ekamantaṁ,</div> </td> </tr> <tr> <td> <div class="G">abhivāde ca paññape.</div> </td> </tr> </table> </div>
</div>
<div class="q" id="p_4V_1781"> <div class="p"> <table class="singleColumn"> <tr> <td> <div class="pN">1781</div> <div class="G">Vutthaṁ gocarasekkho ca,</div> </td> </tr> <tr> <td> <div class="G">ṭhānaṁ pāniyabhojanaṁ;</div> </td> </tr> <tr> <td> <div class="G">Kattaraṁ katikaṁ kālaṁ,</div> </td> </tr> <tr> <td> <div class="G">navakassa nisinnake.</div> </td> </tr> </table> </div>
</div>
<div class="q" id="p_4V_1782"> <div class="p"> <table class="singleColumn"> <tr> <td> <div class="pN">1782</div> <div class="G">Abhivādaye ācikkhe,</div> </td> </tr> <tr> <td> <div class="G">yathā heṭṭhā tathā naye;</div> </td> </tr> <tr> <td> <div class="G">Niddiṭṭhaṁ satthavāhena,</div> </td> </tr> <tr> <td> <div class="G">vattaṁ āvāsikehime.</div> </td> </tr> </table> </div>
</div>
<div class="q" id="p_4V_1783"> <div class="p"> <table class="singleColumn"> <tr> <td> <div class="pN">1783</div> <div class="G">Gamikā dārumatti ca,</div> </td> </tr> <tr> <td> <div class="G">vivaritvā na pucchiya;</div> </td> </tr> <tr> <td> <div class="G">Nassanti ca aguttañca,</div> </td> </tr> <tr> <td> <div class="G">ujjhāyanti ca pesalā.</div> </td> </tr> </table> </div>
</div>
<div class="q" id="p_4V_1784"> <div class="p"> <table class="singleColumn"> <tr> <td> <div class="pN">1784</div> <div class="G">Paṭisāmetvā thaketvā,</div> </td> </tr> <tr> <td> <div class="G">āpucchitvāva pakkame;</div> </td> </tr> <tr> <td> <div class="G">Bhikkhu vā sāmaṇero vā,</div> </td> </tr> <tr> <td> <div class="G">ārāmiko upāsako.</div> </td> </tr> </table> </div>
</div>
<div class="q" id="p_4V_1785"> <div class="p"> <table class="singleColumn"> <tr> <td> <div class="pN">1785</div> <div class="G">Pāsāṇakesu ca puñjaṁ,</div> </td> </tr> <tr> <td> <div class="G">paṭisāme thakeyya ca;</div> </td> </tr> <tr> <td> <div class="G">Sace ussahati ussukkaṁ,</div> </td> </tr> <tr> <td> <div class="G">anovasse tatheva ca.</div> </td> </tr> </table> </div>
</div>
<div class="q" id="p_4V_1786"> <div class="p"> <table class="singleColumn"> <tr> <td> <div class="pN">1786</div> <div class="G">Sabbo ovassati gāmaṁ,</div> </td> </tr> <tr> <td> <div class="G">ajjhokāse tatheva ca;</div> </td> </tr> <tr> <td> <div class="G">Appevaṅgāni seseyyuṁ,</div> </td> </tr> <tr> <td> <div class="G">vattaṁ gamikabhikkhunā.</div> </td> </tr> </table> </div>
</div>
<div class="q" id="p_4V_1787"> <div class="p"> <table class="singleColumn"> <tr> <td> <div class="pN">1787</div> <div class="G">Nānumodanti therena,</div> </td> </tr> <tr> <td> <div class="G">ohāya catupañcahi;</div> </td> </tr> <tr> <td> <div class="G">Vaccito mucchito āsi,</div> </td> </tr> <tr> <td> <div class="G">vattānumodanesume.</div> </td> </tr> </table> </div>
</div>
<div class="q" id="p_4V_1788"> <div class="p"> <table class="singleColumn"> <tr> <td> <div class="pN">1788</div> <div class="G">Chabbaggiyā dunnivatthā,</div> </td> </tr> <tr> <td> <div class="G">athopi ca duppārutā;</div> </td> </tr> <tr> <td> <div class="G">Anākappā ca vokkamma,</div> </td> </tr> <tr> <td> <div class="G">there anupakhajjane.</div> </td> </tr> </table> </div>
</div>
<div class="q" id="p_4V_1789"> <div class="p"> <table class="singleColumn"> <tr> <td> <div class="pN">1789</div> <div class="G">Nave bhikkhū ca saṅghāṭi,</div> </td> </tr> <tr> <td> <div class="G">ujjhāyanti ca pesalā;</div> </td> </tr> <tr> <td> <div class="G">Timaṇḍalaṁ nivāsetvā,</div> </td> </tr> <tr> <td> <div class="G">kāyasaguṇagaṇṭhikā.</div> </td> </tr> </table> </div>
</div>
<div class="q" id="p_4V_1790"> <div class="p"> <table class="singleColumn"> <tr> <td> <div class="pN">1790</div> <div class="G">Na vokkamma paṭicchannaṁ,</div> </td> </tr> <tr> <td> <div class="G">susaṁvutokkhittacakkhu;</div> </td> </tr> <tr> <td> <div class="G">Ukkhittojjagghikāsaddo,</div> </td> </tr> <tr> <td> <div class="G">tayo ceva pacālanā.</div> </td> </tr> </table> </div>
</div>
<div class="q" id="p_4V_1791"> <div class="p"> <table class="singleColumn"> <tr> <td> <div class="pN">1791</div> <div class="G">Khambhoguṇṭhiukkuṭikā,</div> </td> </tr> <tr> <td> <div class="G">paṭicchannaṁ susaṁvuto;</div> </td> </tr> <tr> <td> <div class="G">Okkhittukkhittaujjagghi,</div> </td> </tr> <tr> <td> <div class="G">appasaddo tayo calā.</div> </td> </tr> </table> </div>
</div>
<div class="q" id="p_4V_1792"> <div class="p"> <table class="singleColumn"> <tr> <td> <div class="pN">1792</div> <div class="G">Khambhoguṇṭhipallatthi ca,</div> </td> </tr> <tr> <td> <div class="G">anupakhajja nāsane;</div> </td> </tr> <tr> <td> <div class="G">Ottharitvāna udake,</div> </td> </tr> <tr> <td> <div class="G">nīcaṁ katvāna siñciyā.</div> </td> </tr> </table> </div>
</div>
<div class="q" id="p_4V_1793"> <div class="p"> <table class="singleColumn"> <tr> <td> <div class="pN">1793</div> <div class="G">Paṭi sāmantā saṅghāṭi,</div> </td> </tr> <tr> <td> <div class="G">odane ca paṭiggahe;</div> </td> </tr> <tr> <td> <div class="G">Sūpaṁ uttaribhaṅgena,</div> </td> </tr> <tr> <td> <div class="G">sabbesaṁ samatitthi ca.</div> </td> </tr> </table> </div>
</div>
<div class="q" id="p_4V_1794"> <div class="p"> <table class="singleColumn"> <tr> <td> <div class="pN">1794</div> <div class="G">Sakkaccaṁ pattasaññī ca,</div> </td> </tr> <tr> <td> <div class="G">sapadānañca sūpakaṁ;</div> </td> </tr> <tr> <td> <div class="G">Na thūpato paṭicchāde,</div> </td> </tr> <tr> <td> <div class="G">viññattujjhānasaññinā.</div> </td> </tr> </table> </div>
</div>
<div class="q" id="p_4V_1795"> <div class="p"> <table class="singleColumn"> <tr> <td> <div class="pN">1795</div> <div class="G">Mahantamaṇḍaladvāraṁ,</div> </td> </tr> <tr> <td> <div class="G">sabbahattho na byāhare;</div> </td> </tr> <tr> <td> <div class="G">Ukkhepo chedanāgaṇḍa,</div> </td> </tr> <tr> <td> <div class="G">dhunaṁ sitthāvakārakaṁ.</div> </td> </tr> </table> </div>
</div>
<div class="q" id="p_4V_1796"> <div class="p"> <table class="singleColumn"> <tr> <td> <div class="pN">1796</div> <div class="G">Jivhānicchārakañceva,</div> </td> </tr> <tr> <td> <div class="G">capucapu surusuru;</div> </td> </tr> <tr> <td> <div class="G">Hatthapattoṭṭhanillehaṁ,</div> </td> </tr> <tr> <td> <div class="G">sāmisena paṭiggahe.</div> </td> </tr> </table> </div>
</div>
<div class="q" id="p_4V_1797"> <div class="p"> <table class="singleColumn"> <tr> <td> <div class="pN">1797</div> <div class="G">Yāva na sabbe udake,</div> </td> </tr> <tr> <td> <div class="G">nīcaṁ katvāna siñciyaṁ;</div> </td> </tr> <tr> <td> <div class="G">Paṭi sāmantā saṅghāṭi,</div> </td> </tr> <tr> <td> <div class="G">nīcaṁ katvā chamāya ca.</div> </td> </tr> </table> </div>
</div>
<div class="q" id="p_4V_1798"> <div class="p"> <table class="singleColumn"> <tr> <td> <div class="pN">1798</div> <div class="G">Sasitthakaṁ nivattante,</div> </td> </tr> <tr> <td> <div class="G">suppaṭicchannamukkuṭi;</div> </td> </tr> <tr> <td> <div class="G">Dhammarājena paññattaṁ,</div> </td> </tr> <tr> <td> <div class="G">idaṁ bhattaggavattanaṁ.</div> </td> </tr> </table> </div>
</div>
<div class="q" id="p_4V_1799"> <div class="p"> <table class="singleColumn"> <tr> <td> <div class="pN">1799</div> <div class="G">Dunnivatthā anākappā,</div> </td> </tr> <tr> <td> <div class="G">asallakkhetvā ca sahasā;</div> </td> </tr> <tr> <td> <div class="G">Dūre acca ciraṁ lahuṁ,</div> </td> </tr> <tr> <td> <div class="G">tatheva piṇḍacāriko.</div> </td> </tr> </table> </div>
</div>
<div class="q" id="p_4V_1800"> <div class="p"> <table class="singleColumn"> <tr> <td> <div class="pN">1800</div> <div class="G">Paṭicchannova gaccheyya,</div> </td> </tr> <tr> <td> <div class="G">susaṁvutokkhittacakkhu;</div> </td> </tr> <tr> <td> <div class="G">Ukkhittojjagghikāsaddo,</div> </td> </tr> <tr> <td> <div class="G">tayo ceva pacālanā.</div> </td> </tr> </table> </div>
</div>
<div class="q" id="p_4V_1801"> <div class="p"> <table class="singleColumn"> <tr> <td> <div class="pN">1801</div> <div class="G">Khambhoguṇṭhiukkuṭikā,</div> </td> </tr> <tr> <td> <div class="G">sallakkhetvā ca sahasā;</div> </td> </tr> <tr> <td> <div class="G">Dūre acca ciraṁ lahuṁ,</div> </td> </tr> <tr> <td> <div class="G">āsanakaṁ kaṭacchukā.</div> </td> </tr> </table> </div>
</div>
<div class="q" id="p_4V_1802"> <div class="p"> <table class="singleColumn"> <tr> <td> <div class="pN">1802</div> <div class="G">Bhājanaṁ vā ṭhapeti ca,</div> </td> </tr> <tr> <td> <div class="G">uccāretvā paṇāmetvā;</div> </td> </tr> <tr> <td> <div class="G">Paṭiggahe na ulloke,</div> </td> </tr> <tr> <td> <div class="G">sūpesupi tatheva taṁ.</div> </td> </tr> </table> </div>
</div>
<div class="q" id="p_4V_1803"> <div class="p"> <table class="singleColumn"> <tr> <td> <div class="pN">1803</div> <div class="G">Bhikkhu saṅghāṭiyā chāde,</div> </td> </tr> <tr> <td> <div class="G">paṭicchanneva gacchiyaṁ;</div> </td> </tr> <tr> <td> <div class="G">Saṁvutokkhittacakkhu ca,</div> </td> </tr> <tr> <td> <div class="G">ukkhittojjagghikāya ca;</div> </td> </tr> <tr> <td> <div class="G">Appasaddo tayo cālā,</div> </td> </tr> <tr> <td> <div class="G">khambhoguṇṭhikaukkuṭi.</div> </td> </tr> </table> </div>
</div>
<div class="q" id="p_4V_1804"> <div class="p"> <table class="singleColumn"> <tr> <td> <div class="pN">1804</div> <div class="G">Paṭhamāsanavakkāra,</div> </td> </tr> <tr> <td> <div class="G">pāniyaṁ paribhojanī;</div> </td> </tr> <tr> <td> <div class="G">Pacchākaṅkhati bhuñjeyya,</div> </td> </tr> <tr> <td> <div class="G">opilāpeyya uddhare.</div> </td> </tr> </table> </div>
</div>
<div class="q" id="p_4V_1805"> <div class="p"> <table class="singleColumn"> <tr> <td> <div class="pN">1805</div> <div class="G">Paṭisāmeyya sammajje,</div> </td> </tr> <tr> <td> <div class="G">rittaṁ tucchaṁ upaṭṭhape;</div> </td> </tr> <tr> <td> <div class="G">Hatthavikāre bhindeyya,</div> </td> </tr> <tr> <td> <div class="G">vattidaṁ piṇḍacārike.</div> </td> </tr> </table> </div>
</div>
<div class="q" id="p_4V_1806"> <div class="p"> <table class="singleColumn"> <tr> <td> <div class="pN">1806</div> <div class="G">Pānī pari aggiraṇi,</div> </td> </tr> <tr> <td> <div class="G">nakkhattadisacorā ca;</div> </td> </tr> <tr> <td> <div class="G">Sabbaṁ natthīti koṭṭetvā,</div> </td> </tr> <tr> <td> <div class="G">pattaṁse cīvaraṁ tato.</div> </td> </tr> </table> </div>
</div>
<div class="q" id="p_4V_1807"> <div class="p"> <table class="singleColumn"> <tr> <td> <div class="pN">1807</div> <div class="G">Idāni aṁse laggetvā,</div> </td> </tr> <tr> <td> <div class="G">timaṇḍalaṁ parimaṇḍalaṁ;</div> </td> </tr> <tr> <td> <div class="G">Yathā piṇḍacārivattaṁ,</div> </td> </tr> <tr> <td> <div class="G">naye āraññakesupi.</div> </td> </tr> </table> </div>
</div>
<div class="q" id="p_4V_1808"> <div class="p"> <table class="singleColumn"> <tr> <td> <div class="pN">1808</div> <div class="G">Pattaṁse cīvaraṁ sīse,</div> </td> </tr> <tr> <td> <div class="G">ārohitvā ca pāniyaṁ;</div> </td> </tr> <tr> <td> <div class="G">Paribhojaniyaṁ aggi,</div> </td> </tr> <tr> <td> <div class="G">araṇī cāpi kattaraṁ.</div> </td> </tr> </table> </div>
</div>
<div class="q" id="p_4V_1809"> <div class="p"> <table class="singleColumn"> <tr> <td> <div class="pN">1809</div> <div class="G">Nakkhattaṁ sappadesaṁ vā,</div> </td> </tr> <tr> <td> <div class="G">disāpi kusalo bhave;</div> </td> </tr> <tr> <td> <div class="G">Sattuttamena paññattaṁ,</div> </td> </tr> <tr> <td> <div class="G">vattaṁ āraññakesume.</div> </td> </tr> </table> </div>
</div>
<div class="q" id="p_4V_1810"> <div class="p"> <table class="singleColumn"> <tr> <td> <div class="pN">1810</div> <div class="G">Ajjhokāse okiriṁsu,</div> </td> </tr> <tr> <td> <div class="G">ujjhāyanti ca pesalā;</div> </td> </tr> <tr> <td> <div class="G">Sace vihāro uklāpo,</div> </td> </tr> <tr> <td> <div class="G">paṭhamaṁ pattacīvaraṁ.</div> </td> </tr> </table> </div>
</div>
<div class="q" id="p_4V_1811"> <div class="p"> <table class="singleColumn"> <tr> <td> <div class="pN">1811</div> <div class="G">Bhisibibbohanaṁ mañcaṁ,</div> </td> </tr> <tr> <td> <div class="G">pīṭhañca kheḷamallakaṁ;</div> </td> </tr> <tr> <td> <div class="G">Apassenullokakaṇṇā,</div> </td> </tr> <tr> <td> <div class="G">gerukā kāḷa akatā.</div> </td> </tr> </table> </div>
</div>
<div class="q" id="p_4V_1812"> <div class="p"> <table class="singleColumn"> <tr> <td> <div class="pN">1812</div> <div class="G">Saṅkāraṁ bhikkhusāmantā,</div> </td> </tr> <tr> <td> <div class="G">senāvihārapāniyaṁ;</div> </td> </tr> <tr> <td> <div class="G">Paribhojanasāmantā,</div> </td> </tr> <tr> <td> <div class="G">paṭivāte ca aṅgaṇe.</div> </td> </tr> </table> </div>
</div>
<div class="q" id="p_4V_1813"> <div class="p"> <table class="singleColumn"> <tr> <td> <div class="pN">1813</div> <div class="G">Adhovāte attharaṇaṁ,</div> </td> </tr> <tr> <td> <div class="G">paṭipādakamañco ca;</div> </td> </tr> <tr> <td> <div class="G">Pīṭhaṁ bhisi nisīdanaṁ,</div> </td> </tr> <tr> <td> <div class="G">mallakaṁ apassena ca.</div> </td> </tr> </table> </div>
</div>
<div class="q" id="p_4V_1814"> <div class="p"> <table class="singleColumn"> <tr> <td> <div class="pN">1814</div> <div class="G">Pattacīvaraṁ bhūmi ca,</div> </td> </tr> <tr> <td> <div class="G">pārantaṁ orato bhogaṁ;</div> </td> </tr> <tr> <td> <div class="G">Puratthimā ca pacchimā,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_4V_1815"> <div class="p"> <table class="singleColumn"> <tr> <td> <div class="pN">1815</div> <div class="G">Sītuṇhe ca divā rattiṁ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Upaṭṭhānaggisālā ca,</div> </td> </tr> <tr> <td> <div class="G">vaccakuṭī ca pāniyaṁ.</div> </td> </tr> </table> </div>
</div>
<div class="q" id="p_4V_1816"> <div class="p"> <table class="singleColumn"> <tr> <td> <div class="pN">1816</div> <div class="G">Ācamanakumbhi vuḍḍhe ca,</div> </td> </tr> <tr> <td> <div class="G">uddesapucchanā sajjhā;</div> </td> </tr> <tr> <td> <div class="G">Dhammo padīpaṁ vijjhāpe,</div> </td> </tr> <tr> <td> <div class="G">na vivare napi thake.</div> </td> </tr> </table> </div>
</div>
<div class="q" id="p_4V_1817"> <div class="p"> <table class="singleColumn"> <tr> <td> <div class="pN">1817</div> <div class="G">Yena vuḍḍho parivatti,</div> </td> </tr> <tr> <td> <div class="G">kaṇṇenapi na ghaṭṭaye;</div> </td> </tr> <tr> <td> <div class="G">Paññapesi mahāvīro,</div> </td> </tr> <tr> <td> <div class="G">vattaṁ senāsanesu taṁ.</div> </td> </tr> </table> </div>
</div>
<div class="q" id="p_4V_1818"> <div class="p"> <table class="singleColumn"> <tr> <td> <div class="pN">1818</div> <div class="G">Nivāriyamānā dvāraṁ,</div> </td> </tr> <tr> <td> <div class="G">mucchitujjhanti pesalā;</div> </td> </tr> <tr> <td> <div class="G">Chārikaṁ chaḍḍaye jantā,</div> </td> </tr> <tr> <td> <div class="G">paribhaṇḍaṁ tatheva ca.</div> </td> </tr> </table> </div>
</div>
<div class="q" id="p_4V_1819"> <div class="p"> <table class="singleColumn"> <tr> <td> <div class="pN">1819</div> <div class="G">Pariveṇaṁ koṭṭhako sālā,</div> </td> </tr> <tr> <td> <div class="G">cuṇṇamattikadoṇikā;</div> </td> </tr> <tr> <td> <div class="G">Mukhaṁ purato na there,</div> </td> </tr> <tr> <td> <div class="G">na nave ussahati sace.</div> </td> </tr> </table> </div>
</div>
<div class="q" id="p_4V_1820"> <div class="p"> <table class="singleColumn"> <tr> <td> <div class="pN">1820</div> <div class="G">Purato uparimaggo,</div> </td> </tr> <tr> <td> <div class="G">cikkhallaṁ matti pīṭhakaṁ;</div> </td> </tr> <tr> <td> <div class="G">Vijjhāpetvā thaketvā ca,</div> </td> </tr> <tr> <td> <div class="G">vattaṁ jantāgharesume.</div> </td> </tr> </table> </div>
</div>
<div class="q" id="p_4V_1821"> <div class="p"> <table class="singleColumn"> <tr> <td> <div class="pN">1821</div> <div class="G">Nācameti yathāvuḍḍhaṁ,</div> </td> </tr> <tr> <td> <div class="G">paṭipāṭi ca sahasā;</div> </td> </tr> <tr> <td> <div class="G">Ubbhaji nitthuno kaṭṭhaṁ,</div> </td> </tr> <tr> <td> <div class="G">vaccaṁ passāva kheḷakaṁ.</div> </td> </tr> </table> </div>
</div>
<div class="q" id="p_4V_1822"> <div class="p"> <table class="singleColumn"> <tr> <td> <div class="pN">1822</div> <div class="G">Pharusā kūpa sahasā,</div> </td> </tr> <tr> <td> <div class="G">ubbhaji capu sesena;</div> </td> </tr> <tr> <td> <div class="G">Bahi anto ca ukkāse,</div> </td> </tr> <tr> <td> <div class="G">rajju ataramānañca.</div> </td> </tr> </table> </div>
</div>
<div class="q" id="p_4V_1823"> <div class="p"> <table class="singleColumn"> <tr> <td> <div class="pN">1823</div> <div class="G">Sahasā ubbhaji ṭhite,</div> </td> </tr> <tr> <td> <div class="G">nitthune kaṭṭha vaccañca;</div> </td> </tr> <tr> <td> <div class="G">Passāva kheḷa pharusā,</div> </td> </tr> <tr> <td> <div class="G">kūpañca vaccapāduke.</div> </td> </tr> </table> </div>
</div>
<div class="q" id="p_4V_1824"> <div class="p"> <table class="singleColumn"> <tr> <td> <div class="pN">1824</div> <div class="G">Nātisahasā ubbhaji,</div> </td> </tr> <tr> <td> <div class="G">pādukāya capucapu;</div> </td> </tr> <tr> <td> <div class="G">Na sesaye paṭicchāde,</div> </td> </tr> <tr> <td> <div class="G">uhatapidharena ca.</div> </td> </tr> </table> </div>
</div>
<div class="q" id="p_4V_1825"> <div class="p"> <table class="singleColumn"> <tr> <td> <div class="pN">1825</div> <div class="G">Vaccakuṭī paribhaṇḍaṁ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Ācamane ca udakaṁ,</div> </td> </tr> <tr> <td> <div class="G">vattaṁ vaccakuṭīsume.</div> </td> </tr> </table> </div>
</div>
<div class="q" id="p_4V_1826"> <div class="p"> <table class="singleColumn"> <tr> <td> <div class="pN">1826</div> <div class="G">Upāhanā dantakaṭṭhaṁ,</div> </td> </tr> <tr> <td> <div class="G">mukhodakañca āsanaṁ;</div> </td> </tr> <tr> <td> <div class="G">Yāgu udakaṁ dhovitvā,</div> </td> </tr> <tr> <td> <div class="G">uddhāruklāpa gāma ca.</div> </td> </tr> </table> </div>
</div>
<div class="q" id="p_4V_1827"> <div class="p"> <table class="singleColumn"> <tr> <td> <div class="pN">1827</div> <div class="G">Nivāsanā kāyabandhā,</div> </td> </tr> <tr> <td> <div class="G">saguṇaṁ pattasodakaṁ;</div> </td> </tr> <tr> <td> <div class="G">Pacchā timaṇḍalo ceva,</div> </td> </tr> <tr> <td> <div class="G">parimaṇḍala bandhanaṁ.</div> </td> </tr> </table> </div>
</div>
<div class="q" id="p_4V_1828"> <div class="p"> <table class="singleColumn"> <tr> <td> <div class="pN">1828</div> <div class="G">Saguṇaṁ dhovitvā pacchā,</div> </td> </tr> <tr> <td> <div class="G">nātidūre paṭiggahe;</div> </td> </tr> <tr> <td> <div class="G">Bhaṇamānassa āpatti,</div> </td> </tr> <tr> <td> <div class="G">paṭhamāgantvāna āsanaṁ.</div> </td> </tr> </table> </div>
</div>
<div class="q" id="p_4V_1829"> <div class="p"> <table class="singleColumn"> <tr> <td> <div class="pN">1829</div> <div class="G">Udakaṁ pīṭhakathali,</div> </td> </tr> <tr> <td> <div class="G">paccuggantvā nivāsanaṁ;</div> </td> </tr> <tr> <td> <div class="G">Otāpe nidahi bhaṅgo,</div> </td> </tr> <tr> <td> <div class="G">obhoge bhuñjitu name.</div> </td> </tr> </table> </div>
</div>
<div class="q" id="p_4V_1830"> <div class="p"> <table class="singleColumn"> <tr> <td> <div class="pN">1830</div> <div class="G">Pānīyaṁ udakaṁ nīcaṁ,</div> </td> </tr> <tr> <td> <div class="G">muhuttaṁ na ca nidahe;</div> </td> </tr> <tr> <td> <div class="G">Pattacīvaraṁ bhūmi ca,</div> </td> </tr> <tr> <td> <div class="G">pārantaṁ orato bhogaṁ.</div> </td> </tr> </table> </div>
</div>
<div class="q" id="p_4V_1831"> <div class="p"> <table class="singleColumn"> <tr> <td> <div class="pN">1831</div> <div class="G">Uddhare paṭisāme ca,</div> </td> </tr> <tr> <td> <div class="G">uklāpo ca nahāyituṁ;</div> </td> </tr> <tr> <td> <div class="G">Sītaṁ uṇhaṁ jantāgharaṁ,</div> </td> </tr> <tr> <td> <div class="G">cuṇṇaṁ mattika piṭṭhito.</div> </td> </tr> </table> </div>
</div>
<div class="q" id="p_4V_1832"> <div class="p"> <table class="singleColumn"> <tr> <td> <div class="pN">1832</div> <div class="G">Pīṭhañca cīvaraṁ cuṇṇaṁ,</div> </td> </tr> <tr> <td> <div class="G">mattikussahati mukhaṁ;</div> </td> </tr> <tr> <td> <div class="G">Purato there nave ca,</div> </td> </tr> <tr> <td> <div class="G">parikammañca nikkhame.</div> </td> </tr> </table> </div>
</div>
<div class="q" id="p_4V_1833"> <div class="p"> <table class="singleColumn"> <tr> <td> <div class="pN">1833</div> <div class="G">Purato udake nhāte,</div> </td> </tr> <tr> <td> <div class="G">nivāsetvā upajjhāyaṁ;</div> </td> </tr> <tr> <td> <div class="G">Nivāsanañca saṅghāṭi,</div> </td> </tr> <tr> <td> <div class="G">pīṭhakaṁ āsanena ca.</div> </td> </tr> </table> </div>
</div>
<div class="q" id="p_4V_1834"> <div class="p"> <table class="singleColumn"> <tr> <td> <div class="pN">1834</div> <div class="G">Pādo pīṭhaṁ kathaliñca,</div> </td> </tr> <tr> <td> <div class="G">pānīyuddesapucchanā;</div> </td> </tr> <tr> <td> <div class="G">Uklāpaṁ susodheyya,</div> </td> </tr> <tr> <td> <div class="G">paṭhamaṁ pattacīvaraṁ.</div> </td> </tr> </table> </div>
</div>
<div class="q" id="p_4V_1835"> <div class="p"> <table class="singleColumn"> <tr> <td> <div class="pN">1835</div> <div class="G">Nisīdanapaccattharaṇaṁ,</div> </td> </tr> <tr> <td> <div class="G">bhisi bibbohanāni ca;</div> </td> </tr> <tr> <td> <div class="G">Mañco pīṭhaṁ paṭipādaṁ,</div> </td> </tr> <tr> <td> <div class="G">mallakaṁ apassena ca.</div> </td> </tr> </table> </div>
</div>
<div class="q" id="p_4V_1836"> <div class="p"> <table class="singleColumn"> <tr> <td> <div class="pN">1836</div> <div class="G">Bhūma santāna āloka,</div> </td> </tr> <tr> <td> <div class="G">gerukā kāḷa akatā;</div> </td> </tr> <tr> <td> <div class="G">Bhūmattharapaṭipādā,</div> </td> </tr> <tr> <td> <div class="G">mañco pīṭhaṁ bibbohanaṁ.</div> </td> </tr> </table> </div>
</div>
<div class="q" id="p_4V_1837"> <div class="p"> <table class="singleColumn"> <tr> <td> <div class="pN">1837</div> <div class="G">Nisīdattharaṇaṁ kheḷa,</div> </td> </tr> <tr> <td> <div class="G">apasse pattacīvaraṁ;</div> </td> </tr> <tr> <td> <div class="G">Puratthimā pacchimā ca,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_4V_1838"> <div class="p"> <table class="singleColumn"> <tr> <td> <div class="pN">1838</div> <div class="G">Sītuṇhañca divā rattiṁ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Upaṭṭhānaggisālā ca,</div> </td> </tr> <tr> <td> <div class="G">vaccapāniyabhojanī.</div> </td> </tr> </table> </div>
</div>
<div class="q" id="p_4V_1839"> <div class="p"> <table class="singleColumn"> <tr> <td> <div class="pN">1839</div> <div class="G">Ācamaṁ anabhirati,</div> </td> </tr> <tr> <td> <div class="G">kukkuccaṁ diṭṭhi ca garu;</div> </td> </tr> <tr> <td> <div class="G">Mūlamānattaabbhānaṁ,</div> </td> </tr> <tr> <td> <div class="G">tajjanīyaṁ niyassakaṁ.</div> </td> </tr> </table> </div>
</div>
<div class="q" id="p_4V_1840"> <div class="p"> <table class="singleColumn"> <tr> <td> <div class="pN">1840</div> <div class="G">Pabbāja paṭisāraṇī,</div> </td> </tr> <tr> <td> <div class="G">ukkhepañca kataṁ yadi;</div> </td> </tr> <tr> <td> <div class="G">Dhove kātabbaṁ rajañca,</div> </td> </tr> <tr> <td> <div class="G">raje samparivattakaṁ.</div> </td> </tr> </table> </div>
</div>
<div class="q" id="p_4V_1841"> <div class="p"> <table class="singleColumn"> <tr> <td> <div class="pN">1841</div> <div class="G">Pattañca cīvarañcāpi,</div> </td> </tr> <tr> <td> <div class="G">parikkhārañca chedanaṁ;</div> </td> </tr> <tr> <td> <div class="G">Parikammaṁ veyyāvaccaṁ,</div> </td> </tr> <tr> <td> <div class="G">pacchā piṇḍaṁ pavisanaṁ.</div> </td> </tr> </table> </div>
</div>
<div class="q" id="p_4V_1842"> <div class="p"> <table class="singleColumn"> <tr> <td> <div class="pN">1842</div> <div class="G">Na susānaṁ disā ceva,</div> </td> </tr> <tr> <td> <div class="G">yāvajīvaṁ upaṭṭhahe;</div> </td> </tr> <tr> <td> <div class="G">Saddhivihārikenetaṁ,</div> </td> </tr> <tr> <td> <div class="G">vattupajjhāyakesume.</div> </td> </tr> </table> </div>
</div>
<div class="q" id="p_4V_1843"> <div class="p"> <table class="singleColumn"> <tr> <td> <div class="pN">1843</div> <div class="G">Ovādasāsanuddesā,</div> </td> </tr> <tr> <td> <div class="G">pucchā pattañca cīvaraṁ;</div> </td> </tr> <tr> <td> <div class="G">Parikkhāro gilāno ca,</div> </td> </tr> <tr> <td> <div class="G">na pacchāsamaṇo bhave.</div> </td> </tr> </table> </div>
</div>
<div class="q" id="p_4V_1844"> <div class="p"> <table class="singleColumn"> <tr> <td> <div class="pN">1844</div> <div class="G">Upajjhāyesu ye vattā,</div> </td> </tr> <tr> <td> <div class="G">evaṁ ācariyesupi;</div> </td> </tr> <tr> <td> <div class="G">Saddhivihārike vattā,</div> </td> </tr> <tr> <td> <div class="G">tatheva antevāsike.</div> </td> </tr> </table> </div>
</div>
<div class="q" id="p_4V_1845"> <div class="p"> <table class="singleColumn"> <tr> <td> <div class="pN">1845</div> <div class="G">Āgantukesu ye vattā,</div> </td> </tr> <tr> <td> <div class="G">puna āvāsikesu ca;</div> </td> </tr> <tr> <td> <div class="G">Gamikānumodanikā,</div> </td> </tr> <tr> <td> <div class="G">bhattagge piṇḍacārike.</div> </td> </tr> </table> </div>
</div>
<div class="q" id="p_4V_1846"> <div class="p"> <table class="singleColumn"> <tr> <td> <div class="pN">1846</div> <div class="G">Āraññakesu yaṁ vattaṁ,</div> </td> </tr> <tr> <td> <div class="G">yañca senāsanesupi;</div> </td> </tr> <tr> <td> <div class="G">Jantāghare vaccakuṭī,</div> </td> </tr> <tr> <td> <div class="G">upajjhā saddhivihārike.</div> </td> </tr> </table> </div>
</div>
<div class="q" id="p_4V_1847"> <div class="p"> <table class="singleColumn"> <tr> <td> <div class="pN">1847</div> <div class="G">Ācariyesu yaṁ vattaṁ,</div> </td> </tr> <tr> <td> <div class="G">tatheva antevāsike;</div> </td> </tr> <tr> <td> <div class="G">Ekūnavīsati vatthū,</div> </td> </tr> <tr> <td> <div class="G">vattā cuddasa khandhake.</div> </td> </tr> </table> </div>
</div>
<div class="q" id="p_4V_1848"> <div class="p"> <table class="singleColumn"> <tr> <td> <div class="pN">1848</div> <div class="G">Vattaṁ aparipūrento,</div> </td> </tr> <tr> <td> <div class="G">na sīlaṁ paripūrati;</div> </td> </tr> <tr> <td> <div class="G">Asuddhasīlo duppañño,</div> </td> </tr> <tr> <td> <div class="G">cittekaggaṁ na vindati.</div> </td> </tr> </table> </div>
</div>
<div class="q" id="p_4V_1849"> <div class="p"> <table class="singleColumn"> <tr> <td> <div class="pN">1849</div> <div class="G">Vikkhittacittonekaggo,</div> </td> </tr> <tr> <td> <div class="G">sammā dhammaṁ na passati;</div> </td> </tr> <tr> <td> <div class="G">Apassamāno saddhammaṁ,</div> </td> </tr> <tr> <td> <div class="G">dukkhā na parimuccati.</div> </td> </tr> </table> </div>
</div>
<div class="q" id="p_4V_1850"> <div class="p"> <table class="singleColumn"> <tr> <td> <div class="pN">1850</div> <div class="G">Yaṁ vattaṁ paripūrento,</div> </td> </tr> <tr> <td> <div class="G">sīlampi paripūrati;</div> </td> </tr> <tr> <td> <div class="G">Visuddhasīlo sappañño,</div> </td> </tr> <tr> <td> <div class="G">cittekaggampi vindati.</div> </td> </tr> </table> </div>
</div>
<div class="q" id="p_4V_1851"> <div class="p"> <table class="singleColumn"> <tr> <td> <div class="pN">1851</div> <div class="G">Avikkhittacitto ekaggo,</div> </td> </tr> <tr> <td> <div class="G">sammā dhammaṁ vipassati;</div> </td> </tr> <tr> <td> <div class="G">Sampassamāno saddhammaṁ,</div> </td> </tr> <tr> <td> <div class="G">dukkhā so parimuccati.</div> </td> </tr> </table> </div>
</div>
<div class="q" id="p_4V_1852"> <div class="p"> <table class="singleColumn"> <tr> <td> <div class="pN">1852</div> <div class="G">Tasmā hi vattaṁ pūreyya,</div> </td> </tr> <tr> <td> <div class="G">jinaputto vicakkhaṇo;</div> </td> </tr> <tr> <td> <div class="G">Ovādaṁ buddhaseṭṭhassa,</div> </td> </tr> <tr> <td> <div class="G">tato nibbānamehitīti.</div> </td> </tr> </table> </div>
</div>
<div class="ENDH3" id="p_4V_1853">
<span class="pN">1853</span>Vattakkhandhako niṭṭhito.</div>
</html>
