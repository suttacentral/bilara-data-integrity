<html>
<div class="i">2.1.2.2 Saṁghādisesakaṇḍa</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Saṁghādisesakaṇḍa</div>
<div class="q" id="p_5V_853"> <div class="divNumber">229.</div> <div class="p">
<span class="pN">853</span>Ussayavādikā bhikkhunī aḍḍaṁ karontī tisso āpattiyo āpajjati. Ekassa āroceti, āpatti dukkaṭassa; dutiyassa āroceti, āpatti thullaccayassa; aḍḍapariyosāne āpatti saṁghādisesassa. (1) </div>
</div>
<div class="q" id="p_5V_854"> <div class="p">
<span class="pN">854</span>Coriṁ vuṭṭhāpentī tisso āpattiyo āpajjati. Ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (2) </div>
</div>
<div class="q" id="p_5V_855"> <div class="p">
<span class="pN">855</span>Ekā gāmantaraṁ gacchantī tisso āpattiyo āpajjati. Gacchati, āpatti dukkaṭassa; paṭhamaṁ pādaṁ parikkhepaṁ atikkāmeti, āpatti thullaccayassa; dutiyaṁ pādaṁ atikkāmeti, āpatti saṁghādisesassa. (3) </div>
</div>
<div class="q" id="p_5V_856"> <div class="p">
<span class="pN">856</span>Samaggena saṁghena ukkhittaṁ bhikkhuniṁ dhammena vinayena satthusāsanena anapaloketvā kārakasaṁghaṁ anaññāya gaṇassa chandaṁ osārentī tisso āpattiyo āpajjati. Ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (4) </div>
</div>
<div class="q" id="p_5V_857"> <div class="p">
<span class="pN">857</span>Avassutā bhikkhunī avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā bhuñjantī tisso āpattiyo āpajjati. “Khādissāmi bhuñjissāmī”ti paṭiggaṇhāti, āpatti thullaccayassa; ajjhohāre ajjhohāre āpatti saṁghādisesassa; udakadantaponaṁ paṭiggaṇhāti, āpatti dukkaṭassa. (5) </div>
</div>
<div class="q" id="p_5V_858"> <div class="p">
<span class="pN">858</span>“Kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā. Iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā, taṁ tvaṁ sahatthā paṭiggahetvā khāda vā bhuñja vā”ti uyyojentī tisso āpattiyo āpajjati. Tassā vacanena khādissāmi bhuñjissāmīti paṭiggaṇhāti, āpatti dukkaṭassa; ajjhohāre ajjhohāre āpatti thullaccayassa; bhojanapariyosāne āpatti saṁghādisesassa. (6) </div>
</div>
<div class="q" id="p_5V_859"> <div class="p">
<span class="pN">859</span>Kupitā bhikkhunī yāvatatiyaṁ samanubhāsanāya na paṭinissajjantī tisso āpattiyo āpajjati. Ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (7) </div>
</div>
<div class="q" id="p_5V_860"> <div class="p">
<span class="pN">860</span>Kismiñcideva adhikaraṇe paccākatā bhikkhunī yāvatatiyaṁ samanubhāsanāya na paṭinissajjantī tisso āpattiyo āpajjati. Ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (8) </div>
</div>
<div class="q" id="p_5V_861"> <div class="p">
<span class="pN">861</span>Saṁsaṭṭhā bhikkhuniyo yāvatatiyaṁ samanubhāsanāya na paṭinissajjantiyo tisso āpattiyo āpajjanti. Ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (9) </div>
</div>
<div class="q" id="p_5V_862"> <div class="p">
<span class="pN">862</span>“Saṁsaṭṭhāva, ayye, tumhe viharatha. Mā tumhe nānā viharitthā”ti uyyojentī yāvatatiyaṁ samanubhāsanāya na paṭinissajjantī tisso āpattiyo āpajjati. Ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (10) </div>
</div>
<div class="CENTER" id="p_5V_863">
<span class="pN">863</span>Saṁghādisesā niṭṭhitā.</div>
</html>
