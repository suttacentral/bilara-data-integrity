<html>
<div class="i">1.2 Ajapālakathā</div>
<div class="h">Mahākhandhaka</div>
<div class="h">Ajapālakathā</div>
<div class="q" id="p_3V_14"> <div class="divNumber">4.</div> <div class="p">
<span class="pN">14</span>Atha kho bhagavā sattāhassa accayena tamhā samādhimhā vuṭṭhahitvā bodhirukkhamūlā yena ajapālanigrodho tenupasaṅkami, upasaṅkamitvā ajapālanigrodhamūle sattāhaṁ ekapallaṅkena nisīdi vimuttisukhapaṭisaṁvedī. Atha kho aññataro huṁhuṅkajātiko brāhmaṇo yena bhagavā tenupasaṅkami. Upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho so brāhmaṇo bhagavantaṁ etadavoca— “kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti? Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_3V_15"> <div class="p"> <table class="singleColumn"> <tr> <td> <div class="pN">15</div> <div class="G">“Yo brāhmaṇo bāhitapāpadhammo,</div> </td> </tr> <tr> <td> <div class="G">Nihuṁhuṅko nikkasāvo yatatto;</div> </td> </tr> <tr> <td> <div class="G">Vedantagū vusitabrahmacariyo,</div> </td> </tr> <tr> <td> <div class="G">Dhammena so brahmavādaṁ vadeyya;</div> </td> </tr> <tr> <td> <div class="G">Yassussadā natthi kuhiñci loke”ti.</div> </td> </tr> </table> </div>
</div>
<div class="CENTER" id="p_3V_16">
<span class="pN">16</span>Ajapālakathā niṭṭhitā.</div>
</html>
