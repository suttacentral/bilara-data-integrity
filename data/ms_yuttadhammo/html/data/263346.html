<html>
<div class="i"> Sahajāta</div>
<div class="h">Sanidassanasappaṭighattika</div>
<div class="h">Paṭiccavāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Sahajāta</div>
<div class="q" id="p_37P1_2959"> <div class="divNumber">9.</div> <div class="p">
<span class="pN">2959</span>Anidassanasappaṭighaṁ dhammaṁ paṭicca anidassanasappaṭigho dhammo uppajjati sahajātapaccayā—  anidassanasappaṭighaṁ ekaṁ mahābhūtaṁ paṭicca dve mahābhūtā, dve mahābhūte paṭicca ekaṁ mahābhūtaṁ. Anidassanasappaṭighe mahābhūte paṭicca anidassanasappaṭighaṁ cittasamuṭṭhānaṁ rūpaṁ kaṭattārūpaṁ upādārūpaṁ. Phoṭṭhabbāyatanaṁ paṭicca cakkhāyatanaṁ…pe…  rasāyatanaṁ. Bāhiraṁ…  āhārasamuṭṭhānaṁ…  utusamuṭṭhānaṁ…  asaññasattānaṁ ekaṁ mahābhūtaṁ paṭicca dve mahābhūtā…pe… . </div>
</div>
<div class="q" id="p_37P1_2960"> <div class="p">
<span class="pN">2960</span>(Anidassanasappaṭighamūlakā satta pañhā iminā kāraṇena vibhajitabbā.) </div>
</div>
<div class="q" id="p_37P1_2961"> <div class="divNumber">10.</div> <div class="p">
<span class="pN">2961</span>Anidassanaappaṭighaṁ dhammaṁ paṭicca anidassanaappaṭigho dhammo uppajjati sahajātapaccayā—  anidassanaappaṭighaṁ ekaṁ khandhaṁ paṭicca tayo khandhā anidassanaappaṭighaṁ cittasamuṭṭhānañca rūpaṁ…pe…  dve khandhe…pe…  paṭisandhikkhaṇe anidassanaappaṭighaṁ ekaṁ khandhaṁ paṭicca tayo khandhā anidassanaappaṭighaṁ kaṭattā ca rūpaṁ…pe…  dve khandhe…pe…  khandhe paṭicca vatthu, vatthuṁ paṭicca khandhā. Āpodhātuṁ paṭicca anidassanaappaṭighaṁ cittasamuṭṭhānaṁ rūpaṁ kaṭattārūpaṁ upādārūpaṁ. Āpodhātuṁ paṭicca itthindriyaṁ…pe…  kabaḷīkāro āhāro. Bāhiraṁ…  āhārasamuṭṭhānaṁ…  utusamuṭṭhānaṁ…  asaññasattānaṁ āpodhātuṁ paṭicca anidassanaappaṭighaṁ kaṭattārūpaṁ upādārūpaṁ. </div>
</div>
<div class="q" id="p_37P1_2962"> <div class="p">
<span class="pN">2962</span>(Anidassanaappaṭighamūlake satta pañhā iminā kāraṇena kātabbā.) </div>
</div>
<div class="q" id="p_37P1_2963"> <div class="divNumber">11.</div> <div class="p">
<span class="pN">2963</span>Anidassanasappaṭighañca anidassanaappaṭighañca dhammaṁ paṭicca sanidassanasappaṭigho dhammo uppajjati sahajātapaccayā—  anidassanaappaṭighe khandhe ca mahābhūte ca paṭicca sanidassanasappaṭighaṁ cittasamuṭṭhānaṁ rūpaṁ. Paṭisandhikkhaṇe anidassanaappaṭighe khandhe ca mahābhūte ca paṭicca sanidassanasappaṭighaṁ kaṭattārūpaṁ. Anidassanasappaṭighe mahābhūte ca āpodhātuñca paṭicca sanidassanasappaṭighaṁ cittasamuṭṭhānaṁ rūpaṁ kaṭattārūpaṁ upādārūpaṁ. Phoṭṭhabbāyatanañca āpodhātuñca paṭicca rūpāyatanaṁ. Bāhiraṁ…  āhārasamuṭṭhānaṁ…  utusamuṭṭhānaṁ…  asaññasattānaṁ anidassanasappaṭighe mahābhūte ca āpodhātuñca paṭicca sanidassanasappaṭighaṁ kaṭattārūpaṁ upādārūpaṁ. </div>
</div>
<div class="CENTER" id="p_37P1_2964">
<span class="pN">2964</span>(Iminā kāraṇena satta pañhā vibhajitabbā.)</div>
</html>
