<html>
<div class="i">3.3 Subhāsitasutta</div>
<div class="h">Mahāvagga</div>
<div class="h">Subhāsitasutta</div>
<div class="q" id="p_18Sn_519"> <div class="p">
<span class="pN">519</span>Evaṁ me sutaṁ—  eka samayaṁ bhagavā sāvatthiyaṁ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_18Sn_520"> <div class="p">
<span class="pN">520</span>“Catūhi, bhikkhave, aṅgehi samannāgatā vācā subhāsitā hoti, na dubbhāsitā, anavajjā ca ananuvajjā ca viññūnaṁ. Katamehi catūhi? Idha, bhikkhave, bhikkhu subhāsitaṁyeva bhāsati no dubbhāsitaṁ, dhammaṁyeva bhāsati no adhammaṁ, piyaṁyeva bhāsati no appiyaṁ, saccaṁyeva bhāsati no alikaṁ. Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti. Idamavoca bhagavā. Idaṁ vatvāna sugato, athāparaṁ etadavoca satthā—  </div>
</div>
<div class="q" id="p_18Sn_521"> <div class="divNumber">453.</div> <div class="p"> <table class="singleColumn"> <tr> <td> <div class="pN">521</div> <div class="G">“Subhāsitaṁ uttamamāhu santo,</div> </td> </tr> <tr> <td> <div class="G">Dhammaṁ bhaṇe nādhammaṁ taṁ dutiyaṁ;</div> </td> </tr> <tr> <td> <div class="G">Piyaṁ bhaṇe nāppiyaṁ taṁ tatiyaṁ,</div> </td> </tr> <tr> <td> <div class="G">Saccaṁ bhaṇe nālikaṁ taṁ catutthan”ti. (1)</div> </td> </tr> </table> </div>
</div>
<div class="q" id="p_18Sn_522"> <div class="p">
<span class="pN">522</span>Atha kho āyasmā vaṅgīso uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca—  “paṭibhāti maṁ, bhagavā, paṭibhāti maṁ, sugatā”ti. “Paṭibhātu taṁ, vaṅgīsā”ti bhagavā avoca. Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi—  </div>
</div>
<div class="q" id="p_18Sn_523"> <div class="divNumber">454.</div> <div class="p"> <table class="singleColumn"> <tr> <td> <div class="pN">523</div> <div class="G">“Tameva vācaṁ bhāseyya,</div> </td> </tr> <tr> <td> <div class="G">yāyattānaṁ na tāpaye;</div> </td> </tr> <tr> <td> <div class="G">Pare ca na vihiṁseyya,</div> </td> </tr> <tr> <td> <div class="G">sā ve vācā subhāsitā. (2)</div> </td> </tr> </table> </div>
</div>
<div class="q" id="p_18Sn_524"> <div class="divNumber">455.</div> <div class="p"> <table class="singleColumn"> <tr> <td> <div class="pN">524</div> <div class="G">Piyavācameva bhāseyya,</div> </td> </tr> <tr> <td> <div class="G">yā vācā paṭinanditā;</div> </td> </tr> <tr> <td> <div class="G">Yaṁ anādāya pāpāni,</div> </td> </tr> <tr> <td> <div class="G">paresaṁ bhāsate piyaṁ. (3)</div> </td> </tr> </table> </div>
</div>
<div class="q" id="p_18Sn_525"> <div class="divNumber">456.</div> <div class="p"> <table class="singleColumn"> <tr> <td> <div class="pN">525</div> <div class="G">Saccaṁ ve amatā vācā,</div> </td> </tr> <tr> <td> <div class="G">esa dhammo sanantano;</div> </td> </tr> <tr> <td> <div class="G">Sacce atthe ca dhamme ca,</div> </td> </tr> <tr> <td> <div class="G">āhu santo patiṭṭhitā. (4)</div> </td> </tr> </table> </div>
</div>
<div class="q" id="p_18Sn_526"> <div class="divNumber">457.</div> <div class="p"> <table class="singleColumn"> <tr> <td> <div class="pN">526</div> <div class="G">Yaṁ buddho bhāsati vācaṁ,</div> </td> </tr> <tr> <td> <div class="G">Khemaṁ nibbānapattiyā;</div> </td> </tr> <tr> <td> <div class="G">Dukkhassantakiriyāya,</div> </td> </tr> <tr> <td> <div class="G">Sā ve vācānamuttamā”ti. (5)</div> </td> </tr> </table> </div>
</div>
<div class="CENTER" id="p_18Sn_527">
<span class="pN">527</span>Subhāsitasuttaṁ tatiyaṁ.</div>
</html>
