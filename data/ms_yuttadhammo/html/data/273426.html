<html>
<div class="i">6.3.9 Sāṭiyaggāhāpakādisammuti</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Sāṭiyaggāhāpakādisammuti</div>
<div class="q" id="p_4V_1445"> <div class="divNumber">329.</div> <div class="p">
<span class="pN">1445</span>Tena kho pana samayena saṁghassa sāṭiyaggāhāpako na hoti…pe… pattaggāhāpako na hoti…pe… ārāmikapesako na hoti…pe… sāmaṇerapesako na hoti. Sāmaṇerā apesiyamānā kammaṁ na karonti. Bhagavato etamatthaṁ ārocesuṁ. “Anujānāmi, bhikkhave, pañcahaṅgehi samannāgataṁ bhikkhuṁ sāmaṇerapesakaṁ sammannituṁ— yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, pesitāpesitañca jāneyya. Evañca pana, bhikkhave, sammannitabbo. Paṭhamaṁ bhikkhu yācitabbo, yācitvā byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_1446"> <div class="p">
<span class="pN">1446</span>‘Suṇātu me, bhante, saṁgho. Yadi saṁghassa pattakallaṁ, saṁgho itthannāmaṁ bhikkhuṁ sāmaṇerapesakaṁ sammanneyya. Esā ñatti. </div>
</div>
<div class="q" id="p_4V_1447"> <div class="p">
<span class="pN">1447</span>Suṇātu me, bhante, saṁgho. Saṁgho itthannāmaṁ bhikkhuṁ sāmaṇerapesakaṁ sammannati. Yassāyasmato khamati itthannāmassa bhikkhuno sāmaṇerapesakassa sammuti, so tuṇhassa; yassa nakkhamati, so bhāseyya. </div>
</div>
<div class="q" id="p_4V_1448"> <div class="p">
<span class="pN">1448</span>Sammato saṁghena itthannāmo bhikkhu sāmaṇerapesako. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="CENTER" id="p_4V_1449">
<span class="pN">1449</span>Tatiyabhāṇavāro niṭṭhito.<br> Senāsanakkhandhako chaṭṭho.</div>
<div class="SUMMARY" id="p_4V_1450">
<span class="pN">1450</span><span class="firstLetter">T</span>assuddānaṁ</div>
<div class="q" id="p_4V_1451"> <div class="p"> <table class="singleColumn"> <tr> <td> <div class="pN">1451</div> <div class="G">Vihāraṁ buddhaseṭṭhena,</div> </td> </tr> <tr> <td> <div class="G">apaññattaṁ tadā ahu;</div> </td> </tr> <tr> <td> <div class="G">Tahaṁ tahaṁ nikkhamanti,</div> </td> </tr> <tr> <td> <div class="G">vāsā te jinasāvakā.</div> </td> </tr> </table> </div>
</div>
<div class="q" id="p_4V_1452"> <div class="p"> <table class="singleColumn"> <tr> <td> <div class="pN">1452</div> <div class="G">Seṭṭhī gahapati disvā,</div> </td> </tr> <tr> <td> <div class="G">bhikkhūnaṁ idamabravi;</div> </td> </tr> <tr> <td> <div class="G">Kārāpeyyaṁ vaseyyātha,</div> </td> </tr> <tr> <td> <div class="G">paṭipucchiṁsu nāyakaṁ.</div> </td> </tr> </table> </div>
</div>
<div class="q" id="p_4V_1453"> <div class="p"> <table class="singleColumn"> <tr> <td> <div class="pN">1453</div> <div class="G">Vihāraṁ aḍḍhayogañca,</div> </td> </tr> <tr> <td> <div class="G">pāsādaṁ hammiyaṁ guhaṁ;</div> </td> </tr> <tr> <td> <div class="G">Pañcaleṇaṁ anuññāsi,</div> </td> </tr> <tr> <td> <div class="G">vihāre seṭṭhi kārayi.</div> </td> </tr> </table> </div>
</div>
<div class="q" id="p_4V_1454"> <div class="p"> <table class="singleColumn"> <tr> <td> <div class="pN">1454</div> <div class="G">Jano vihāraṁ kāreti,</div> </td> </tr> <tr> <td> <div class="G">akavāṭaṁ asaṁvutaṁ;</div> </td> </tr> <tr> <td> <div class="G">Kavāṭaṁ piṭṭhasaṅghāṭaṁ,</div> </td> </tr> <tr> <td> <div class="G">udukkhalañca uttari.</div> </td> </tr> </table> </div>
</div>
<div class="q" id="p_4V_1455"> <div class="p"> <table class="singleColumn"> <tr> <td> <div class="pN">1455</div> <div class="G">Āviñchanacchiddaṁ rajjuṁ,</div> </td> </tr> <tr> <td> <div class="G">vaṭṭiñca kapisīsakaṁ;</div> </td> </tr> <tr> <td> <div class="G">Sūcighaṭitāḷacchiddaṁ,</div> </td> </tr> <tr> <td> <div class="G">lohakaṭṭhavisāṇakaṁ.</div> </td> </tr> </table> </div>
</div>
<div class="q" id="p_4V_1456"> <div class="p"> <table class="singleColumn"> <tr> <td> <div class="pN">1456</div> <div class="G">Yantakaṁ sūcikañceva,</div> </td> </tr> <tr> <td> <div class="G">chadanaṁ ullittāvalittaṁ;</div> </td> </tr> <tr> <td> <div class="G">Vedijālasalākañca,</div> </td> </tr> <tr> <td> <div class="G">cakkali santharena ca.</div> </td> </tr> </table> </div>
</div>
<div class="q" id="p_4V_1457"> <div class="p"> <table class="singleColumn"> <tr> <td> <div class="pN">1457</div> <div class="G">Miḍḍhi bidalamañcañca,</div> </td> </tr> <tr> <td> <div class="G">sosānikamasārako;</div> </td> </tr> <tr> <td> <div class="G">Bundikuḷirapādañca,</div> </td> </tr> <tr> <td> <div class="G">āhaccāsandi uccake.</div> </td> </tr> </table> </div>
</div>
<div class="q" id="p_4V_1458"> <div class="p"> <table class="singleColumn"> <tr> <td> <div class="pN">1458</div> <div class="G">Sattaṅgo ca bhaddapīṭhaṁ,</div> </td> </tr> <tr> <td> <div class="G">pīṭhakeḷakapādakaṁ;</div> </td> </tr> <tr> <td> <div class="G">Āmalāphalakā kocchā,</div> </td> </tr> <tr> <td> <div class="G">palālapīṭhameva ca.</div> </td> </tr> </table> </div>
</div>
<div class="q" id="p_4V_1459"> <div class="p"> <table class="singleColumn"> <tr> <td> <div class="pN">1459</div> <div class="G">Uccāhipaṭipādakā,</div> </td> </tr> <tr> <td> <div class="G">aṭṭhaṅguli ca pādakā;</div> </td> </tr> <tr> <td> <div class="G">Suttaṁ aṭṭhapadaṁ coḷaṁ,</div> </td> </tr> <tr> <td> <div class="G">tūlikaṁ aḍḍhakāyikaṁ.</div> </td> </tr> </table> </div>
</div>
<div class="q" id="p_4V_1460"> <div class="p"> <table class="singleColumn"> <tr> <td> <div class="pN">1460</div> <div class="G">Giraggo bhisiyo cāpi,</div> </td> </tr> <tr> <td> <div class="G">dussaṁ senāsanampi ca;</div> </td> </tr> <tr> <td> <div class="G">Onaddhaṁ heṭṭhā patati,</div> </td> </tr> <tr> <td> <div class="G">uppāṭetvā haranti ca.</div> </td> </tr> </table> </div>
</div>
<div class="q" id="p_4V_1461"> <div class="p"> <table class="singleColumn"> <tr> <td> <div class="pN">1461</div> <div class="G">Bhattiñca hatthabhattiñca,</div> </td> </tr> <tr> <td> <div class="G">anuññāsi tathāgato;</div> </td> </tr> <tr> <td> <div class="G">Titthiyā vihāre cāpi,</div> </td> </tr> <tr> <td> <div class="G">thusaṁ saṇhañca mattikā.</div> </td> </tr> </table> </div>
</div>
<div class="q" id="p_4V_1462"> <div class="p"> <table class="singleColumn"> <tr> <td> <div class="pN">1462</div> <div class="G">Ikkāsaṁ pāṇikaṁ kuṇḍaṁ,</div> </td> </tr> <tr> <td> <div class="G">sāsapaṁ sitthatelakaṁ;</div> </td> </tr> <tr> <td> <div class="G">Ussanne paccuddharituṁ,</div> </td> </tr> <tr> <td> <div class="G">pharusaṁ gaṇḍumattikaṁ.</div> </td> </tr> </table> </div>
</div>
<div class="q" id="p_4V_1463"> <div class="p"> <table class="singleColumn"> <tr> <td> <div class="pN">1463</div> <div class="G">Ikkāsaṁ paṭibhānañca,</div> </td> </tr> <tr> <td> <div class="G">nīcā cayo ca āruhaṁ;</div> </td> </tr> <tr> <td> <div class="G">Paripatanti āḷakā,</div> </td> </tr> <tr> <td> <div class="G">aḍḍhakuṭṭaṁ tayo puna.</div> </td> </tr> </table> </div>
</div>
<div class="q" id="p_4V_1464"> <div class="p"> <table class="singleColumn"> <tr> <td> <div class="pN">1464</div> <div class="G">Khuddake kuṭṭapādo ca,</div> </td> </tr> <tr> <td> <div class="G">ovassati saraṁ khilaṁ;</div> </td> </tr> <tr> <td> <div class="G">Cīvaravaṁsaṁ rajjuñca,</div> </td> </tr> <tr> <td> <div class="G">āḷindaṁ kiṭikena ca.</div> </td> </tr> </table> </div>
</div>
<div class="q" id="p_4V_1465"> <div class="p"> <table class="singleColumn"> <tr> <td> <div class="pN">1465</div> <div class="G">Ālambanaṁ tiṇacuṇṇaṁ,</div> </td> </tr> <tr> <td> <div class="G">heṭṭhāmagge nayaṁ kare;</div> </td> </tr> <tr> <td> <div class="G">Ajjhokāse otappati,</div> </td> </tr> <tr> <td> <div class="G">sālaṁ heṭṭhā ca bhājanaṁ.</div> </td> </tr> </table> </div>
</div>
<div class="q" id="p_4V_1466"> <div class="p"> <table class="singleColumn"> <tr> <td> <div class="pN">1466</div> <div class="G">Vihāro koṭṭhako ceva,</div> </td> </tr> <tr> <td> <div class="G">pariveṇaggisālakaṁ;</div> </td> </tr> <tr> <td> <div class="G">Ārāme ca puna koṭṭhe,</div> </td> </tr> <tr> <td> <div class="G">heṭṭhaññeva nayaṁ kare.</div> </td> </tr> </table> </div>
</div>
<div class="q" id="p_4V_1467"> <div class="p"> <table class="singleColumn"> <tr> <td> <div class="pN">1467</div> <div class="G">Sudhaṁ anāthapiṇḍi ca,</div> </td> </tr> <tr> <td> <div class="G">saddho sītavanaṁ agā;</div> </td> </tr> <tr> <td> <div class="G">Diṭṭhadhammo nimantesi,</div> </td> </tr> <tr> <td> <div class="G">saha saṁghena nāyakaṁ.</div> </td> </tr> </table> </div>
</div>
<div class="q" id="p_4V_1468"> <div class="p"> <table class="singleColumn"> <tr> <td> <div class="pN">1468</div> <div class="G">Āṇāpesantarāmagge,</div> </td> </tr> <tr> <td> <div class="G">ārāmaṁ kārayī gaṇo;</div> </td> </tr> <tr> <td> <div class="G">Vesāliyaṁ navakammaṁ,</div> </td> </tr> <tr> <td> <div class="G">purato ca pariggahi.</div> </td> </tr> </table> </div>
</div>
<div class="q" id="p_4V_1469"> <div class="p"> <table class="singleColumn"> <tr> <td> <div class="pN">1469</div> <div class="G">Ko arahati bhattagge,</div> </td> </tr> <tr> <td> <div class="G">tittirañca avandiyā;</div> </td> </tr> <tr> <td> <div class="G">Pariggahitantaragharā,</div> </td> </tr> <tr> <td> <div class="G">tūlo sāvatthi osari.</div> </td> </tr> </table> </div>
</div>
<div class="q" id="p_4V_1470"> <div class="p"> <table class="singleColumn"> <tr> <td> <div class="pN">1470</div> <div class="G">Patiṭṭhāpesi ārāmaṁ,</div> </td> </tr> <tr> <td> <div class="G">bhattagge ca kolāhalaṁ;</div> </td> </tr> <tr> <td> <div class="G">Gilānā varaseyyā ca,</div> </td> </tr> <tr> <td> <div class="G">lesā sattarasā tahiṁ.</div> </td> </tr> </table> </div>
</div>
<div class="q" id="p_4V_1471"> <div class="p"> <table class="singleColumn"> <tr> <td> <div class="pN">1471</div> <div class="G">Kena nu kho kathaṁ nu kho,</div> </td> </tr> <tr> <td> <div class="G">vihāraggena bhājayi;</div> </td> </tr> <tr> <td> <div class="G">Pariveṇaṁ anubhāgañca,</div> </td> </tr> <tr> <td> <div class="G">akāmā bhāgaṁ no dade.</div> </td> </tr> </table> </div>
</div>
<div class="q" id="p_4V_1472"> <div class="p"> <table class="singleColumn"> <tr> <td> <div class="pN">1472</div> <div class="G">Nissīmaṁ sabbakālañca,</div> </td> </tr> <tr> <td> <div class="G">gāhā senāsane tayo;</div> </td> </tr> <tr> <td> <div class="G">Upanando ca vaṇṇesi,</div> </td> </tr> <tr> <td> <div class="G">ṭhitakā samakāsanā.</div> </td> </tr> </table> </div>
</div>
<div class="q" id="p_4V_1473"> <div class="p"> <table class="singleColumn"> <tr> <td> <div class="pN">1473</div> <div class="G">Samānāsanikā bhindiṁsu,</div> </td> </tr> <tr> <td> <div class="G">tivaggā ca duvaggikaṁ;</div> </td> </tr> <tr> <td> <div class="G">Asamānāsanikā dīghaṁ,</div> </td> </tr> <tr> <td> <div class="G">sāḷindaṁ paribhuñjituṁ.</div> </td> </tr> </table> </div>
</div>
<div class="q" id="p_4V_1474"> <div class="p"> <table class="singleColumn"> <tr> <td> <div class="pN">1474</div> <div class="G">Ayyikā ca avidūre,</div> </td> </tr> <tr> <td> <div class="G">bhājitañca kīṭāgire;</div> </td> </tr> <tr> <td> <div class="G">Āḷavī piṇḍakakuṭṭehi,</div> </td> </tr> <tr> <td> <div class="G">dvāraaggaḷavaṭṭikā.</div> </td> </tr> </table> </div>
</div>
<div class="q" id="p_4V_1475"> <div class="p"> <table class="singleColumn"> <tr> <td> <div class="pN">1475</div> <div class="G">Ālokasetakāḷañca,</div> </td> </tr> <tr> <td> <div class="G">geruchādanabandhanā;</div> </td> </tr> <tr> <td> <div class="G">Bhaṇḍikhaṇḍaparibhaṇḍaṁ,</div> </td> </tr> <tr> <td> <div class="G">vīsa tiṁsā ca kālikā.</div> </td> </tr> </table> </div>
</div>
<div class="q" id="p_4V_1476"> <div class="p"> <table class="singleColumn"> <tr> <td> <div class="pN">1476</div> <div class="G">Osite akataṁ vippaṁ,</div> </td> </tr> <tr> <td> <div class="G">khudde chappañcavassikaṁ;</div> </td> </tr> <tr> <td> <div class="G">Aḍḍhayoge ca sattaṭṭha,</div> </td> </tr> <tr> <td> <div class="G">mahalle dasa dvādasa.</div> </td> </tr> </table> </div>
</div>
<div class="q" id="p_4V_1477"> <div class="p"> <table class="singleColumn"> <tr> <td> <div class="pN">1477</div> <div class="G">Sabbaṁ vihāraṁ ekassa,</div> </td> </tr> <tr> <td> <div class="G">aññaṁ vāsenti saṁghikaṁ;</div> </td> </tr> <tr> <td> <div class="G">Nissīmaṁ sabbakālañca,</div> </td> </tr> <tr> <td> <div class="G">pakkami vibbhamanti ca.</div> </td> </tr> </table> </div>
</div>
<div class="q" id="p_4V_1478"> <div class="p"> <table class="singleColumn"> <tr> <td> <div class="pN">1478</div> <div class="G">Kālañca sāmaṇerañca,</div> </td> </tr> <tr> <td> <div class="G">sikkhāpaccakkhaantimaṁ;</div> </td> </tr> <tr> <td> <div class="G">Ummattakhittacittā ca,</div> </td> </tr> <tr> <td> <div class="G">vedanāpattidassanā.</div> </td> </tr> </table> </div>
</div>
<div class="q" id="p_4V_1479"> <div class="p"> <table class="singleColumn"> <tr> <td> <div class="pN">1479</div> <div class="G">Appaṭikammadiṭṭhiyā,</div> </td> </tr> <tr> <td> <div class="G">paṇḍakā theyyatitthiyā;</div> </td> </tr> <tr> <td> <div class="G">Tiracchānamātupitu,</div> </td> </tr> <tr> <td> <div class="G">arahantā ca dūsakā.</div> </td> </tr> </table> </div>
</div>
<div class="q" id="p_4V_1480"> <div class="p"> <table class="singleColumn"> <tr> <td> <div class="pN">1480</div> <div class="G">Bhedakā lohituppādā,</div> </td> </tr> <tr> <td> <div class="G">ubhato cāpi byañjanakā;</div> </td> </tr> <tr> <td> <div class="G">Mā saṁghassa parihāyi,</div> </td> </tr> <tr> <td> <div class="G">kammaṁ aññassa dātave.</div> </td> </tr> </table> </div>
</div>
<div class="q" id="p_4V_1481"> <div class="p"> <table class="singleColumn"> <tr> <td> <div class="pN">1481</div> <div class="G">Vippakate ca aññassa,</div> </td> </tr> <tr> <td> <div class="G">kate tasseva pakkame;</div> </td> </tr> <tr> <td> <div class="G">Vibbhamati kālaṅkato,</div> </td> </tr> <tr> <td> <div class="G">sāmaṇero ca jāyati.</div> </td> </tr> </table> </div>
</div>
<div class="q" id="p_4V_1482"> <div class="p"> <table class="singleColumn"> <tr> <td> <div class="pN">1482</div> <div class="G">Paccakkhāto ca sikkhāya,</div> </td> </tr> <tr> <td> <div class="G">antimajjhāpannako yadi;</div> </td> </tr> <tr> <td> <div class="G">Saṁghova sāmiko hoti,</div> </td> </tr> <tr> <td> <div class="G">ummattakhittavedanā.</div> </td> </tr> </table> </div>
</div>
<div class="q" id="p_4V_1483"> <div class="p"> <table class="singleColumn"> <tr> <td> <div class="pN">1483</div> <div class="G">Adassanāppaṭikamme,</div> </td> </tr> <tr> <td> <div class="G">diṭṭhi tasseva hoti taṁ;</div> </td> </tr> <tr> <td> <div class="G">Paṇḍako theyyatitthī ca,</div> </td> </tr> <tr> <td> <div class="G">tiracchānamātupettikaṁ.</div> </td> </tr> </table> </div>
</div>
<div class="q" id="p_4V_1484"> <div class="p"> <table class="singleColumn"> <tr> <td> <div class="pN">1484</div> <div class="G">Ghātako dūsako cāpi,</div> </td> </tr> <tr> <td> <div class="G">bhedalohitabyañjanā;</div> </td> </tr> <tr> <td> <div class="G">Paṭijānāti yadi so,</div> </td> </tr> <tr> <td> <div class="G">saṁghova hoti sāmiko.</div> </td> </tr> </table> </div>
</div>
<div class="q" id="p_4V_1485"> <div class="p"> <table class="singleColumn"> <tr> <td> <div class="pN">1485</div> <div class="G">Harantaññatra kukkuccaṁ,</div> </td> </tr> <tr> <td> <div class="G">undriyati ca kambalaṁ;</div> </td> </tr> <tr> <td> <div class="G">Dussañca cammacakkalī,</div> </td> </tr> <tr> <td> <div class="G">coḷakaṁ akkamanti ca.</div> </td> </tr> </table> </div>
</div>
<div class="q" id="p_4V_1486"> <div class="p"> <table class="singleColumn"> <tr> <td> <div class="pN">1486</div> <div class="G">Allā upāhanāniṭṭhu,</div> </td> </tr> <tr> <td> <div class="G">likhanti apassenti ca;</div> </td> </tr> <tr> <td> <div class="G">Apassenaṁ likhateva,</div> </td> </tr> <tr> <td> <div class="G">dhotapaccattharena ca.</div> </td> </tr> </table> </div>
</div>
<div class="q" id="p_4V_1487"> <div class="p"> <table class="singleColumn"> <tr> <td> <div class="pN">1487</div> <div class="G">Rājagahe na sakkonti,</div> </td> </tr> <tr> <td> <div class="G">lāmakaṁ bhattuddesakaṁ;</div> </td> </tr> <tr> <td> <div class="G">Kathaṁ nu kho paññāpakaṁ,</div> </td> </tr> <tr> <td> <div class="G">bhaṇḍāgārikasammuti.</div> </td> </tr> </table> </div>
</div>
<div class="q" id="p_4V_1488"> <div class="p"> <table class="singleColumn"> <tr> <td> <div class="pN">1488</div> <div class="G">Paṭiggāhabhājako cāpi,</div> </td> </tr> <tr> <td> <div class="G">yāgu ca phalabhājako;</div> </td> </tr> <tr> <td> <div class="G">Khajjakabhājako ceva,</div> </td> </tr> <tr> <td> <div class="G">appamattakavissajje.</div> </td> </tr> </table> </div>
</div>
<div class="q" id="p_4V_1489"> <div class="p"> <table class="singleColumn"> <tr> <td> <div class="pN">1489</div> <div class="G">Sāṭiyaggāhāpako ceva,</div> </td> </tr> <tr> <td> <div class="G">tatheva pattaggāhako;</div> </td> </tr> <tr> <td> <div class="G">Ārāmikasāmaṇera,</div> </td> </tr> <tr> <td> <div class="G">pesakassa ca sammuti.</div> </td> </tr> </table> </div>
</div>
<div class="q" id="p_4V_1490"> <div class="p"> <table class="singleColumn"> <tr> <td> <div class="pN">1490</div> <div class="G">Sabbābhibhū lokavidū,</div> </td> </tr> <tr> <td> <div class="G">hitacitto vināyako;</div> </td> </tr> <tr> <td> <div class="G">Leṇatthañca sukhatthañca,</div> </td> </tr> <tr> <td> <div class="G">jhāyituñca vipassitunti.</div> </td> </tr> </table> </div>
</div>
<div class="ENDH3" id="p_4V_1491">
<span class="pN">1491</span>Senāsanakkhandhako niṭṭhito.</div>
</html>
