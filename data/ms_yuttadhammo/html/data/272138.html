<html>
<div class="i">9.4 Pātimokkhasavanāraha</div>
<div class="h">Pātimokkhaṭṭhapanakkhandhaka</div>
<div class="h">Pātimokkhasavanāraha</div>
<div class="q" id="p_4V_1879"> <div class="divNumber">386.</div> <div class="p">
<span class="pN">1879</span>Atha kho bhagavā bhikkhū āmantesi— “nadānāhaṁ, bhikkhave, ito paraṁ uposathaṁ karissāmi, pātimokkhaṁ uddisissāmi. Tumhevadāni, bhikkhave, ito paraṁ uposathaṁ kareyyātha, pātimokkhaṁ uddiseyyātha. Aṭṭhānametaṁ, bhikkhave, anavakāso yaṁ tathāgato aparisuddhāya parisāya uposathaṁ kareyya, pātimokkhaṁ uddiseyya. Na ca, bhikkhave, sāpattikena pātimokkhaṁ sotabbaṁ. Yo suṇeyya, āpatti dukkaṭassa. Anujānāmi, bhikkhave, yo sāpattiko pātimokkhaṁ suṇāti, tassa pātimokkhaṁ ṭhapetuṁ. Evañca pana, bhikkhave, ṭhapetabbaṁ. Tadahuposathe cātuddase vā pannarase vā tasmiṁ puggale sammukhībhūte saṁghamajjhe udāharitabbaṁ— </div>
</div>
<div class="q" id="p_4V_1880"> <div class="p">
<span class="pN">1880</span>‘Suṇātu me, bhante, saṁgho. Itthannāmo puggalo sāpattiko, tassa pātimokkhaṁ ṭhapemi, na tasmiṁ sammukhībhūte pātimokkhaṁ uddisitabban’ti ṭhapitaṁ hoti pātimokkhan”ti. </div>
</div>
<div class="q" id="p_4V_1881"> <div class="p">
<span class="pN">1881</span>Tena kho pana samayena chabbaggiyā bhikkhū— “nāmhe koci jānātī”ti sāpattikāva pātimokkhaṁ suṇanti. Therā bhikkhū paracittaviduno bhikkhūnaṁ ārocenti— “itthannāmo ca itthannāmo ca, āvuso, chabbaggiyā bhikkhū— ‘nāmhe koci jānātī’ti sāpattikāva pātimokkhaṁ suṇantī”ti. Assosuṁ kho chabbaggiyā bhikkhū— “therā kira bhikkhū paracittaviduno amhe bhikkhūnaṁ ārocenti— ‘itthannāmo ca itthannāmo ca, āvuso, chabbaggiyā bhikkhū— “nāmhe koci jānātī”ti sāpattikāva pātimokkhaṁ suṇantī’”ti. </div>
</div>
<div class="q" id="p_4V_1882"> <div class="p">
<span class="pN">1882</span>Te— “puramhākaṁ pesalā bhikkhū pātimokkhaṁ ṭhapentī”ti— paṭikacceva suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapenti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapessantī”ti. Atha kho te bhikkhū bhagavato etamatthaṁ ārocesuṁ…pe… “saccaṁ kira, bhikkhave, chabbaggiyā bhikkhū suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapentī”ti? “Saccaṁ, bhagavā”ti…pe… vigarahitvā…pe… dhammiṁ kathaṁ katvā bhikkhū āmantesi— “na, bhikkhave, suddhānaṁ bhikkhūnaṁ anāpattikānaṁ avatthusmiṁ akāraṇe pātimokkhaṁ ṭhapetabbaṁ. Yo ṭhapeyya, āpatti dukkaṭassa. </div>
</div>
</html>
