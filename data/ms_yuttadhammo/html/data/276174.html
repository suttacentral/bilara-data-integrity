<html>
<div class="i">2.5.8 Ukkhittāsikasutta</div>
<div class="h">Dutiyapaṇṇāsaka</div>
<div class="h">Ānisaṁsavagga</div>
<div class="h">Ukkhittāsikasutta</div>
<div class="q" id="p_16A6_730"> <div class="divNumber">103.</div> <div class="p">
<span class="pN">730</span>“Cha, bhikkhave, ānisaṁse sampassamānena alameva bhikkhunā sabbasaṅkhāresu anodhiṁ karitvā dukkhasaññaṁ upaṭṭhāpetuṁ. Katame cha? ‘Sabbasaṅkhāresu ca me nibbidasaññā paccupaṭṭhitā bhavissati, seyyathāpi ukkhittāsike vadhake. Sabbalokā ca me mano vuṭṭhahissati, nibbāne ca santadassāvī bhavissāmi, anusayā ca me samugghātaṁ gacchissanti, kiccakārī ca bhavissāmi, satthā ca me pariciṇṇo bhavissati mettāvatāyā’ti. Ime kho, bhikkhave, cha ānisaṁse sampassamānena alameva bhikkhunā sabbasaṅkhāresu anodhiṁ karitvā dukkhasaññaṁ upaṭṭhāpetun”ti. </div>
</div>
<div class="CENTER" id="p_16A6_731">
<span class="pN">731</span>Aṭṭhamaṁ.</div>
</html>
