<html>
<div class="i">6.6 Tatiyanānātitthiyasutta</div>
<div class="h">Jaccandhavagga</div>
<div class="h">Tatiyanānātitthiyasutta</div>
<div class="q" id="p_18Ud_549"> <div class="divNumber">56.</div> <div class="p">
<span class="pN">549</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā. </div>
</div>
<div class="q" id="p_18Ud_550"> <div class="p">
<span class="pN">550</span>Santeke samaṇabrāhmaṇā evaṁvādino evaṁdiṭṭhino—  “sassato attā ca loko ca, idameva saccaṁ moghamaññan”ti. (1) </div>
</div>
<div class="q" id="p_18Ud_551"> <div class="p">
<span class="pN">551</span>Santi paneke samaṇabrāhmaṇā evaṁvādino evaṁdiṭṭhino—  “asassato attā ca loko ca, idameva saccaṁ moghamaññan”ti. (2) </div>
</div>
<div class="q" id="p_18Ud_552"> <div class="p">
<span class="pN">552</span>Santeke samaṇabrāhmaṇā evaṁvādino evaṁdiṭṭhino—  “sassato ca asassato ca attā ca loko ca, idameva saccaṁ moghamaññan”ti. (3) </div>
</div>
<div class="q" id="p_18Ud_553"> <div class="p">
<span class="pN">553</span>Santi paneke samaṇabrāhmaṇā evaṁvādino evaṁdiṭṭhino—  “neva sassato nāsassato attā ca loko ca, idameva saccaṁ moghamaññan”ti. (4) </div>
</div>
<div class="q" id="p_18Ud_554"> <div class="p">
<span class="pN">554</span>Santeke samaṇabrāhmaṇā evaṁvādino evaṁdiṭṭhino—  “sayaṁkato attā ca loko ca, idameva saccaṁ moghamaññan”ti. (5) </div>
</div>
<div class="q" id="p_18Ud_555"> <div class="p">
<span class="pN">555</span>Santi paneke samaṇabrāhmaṇā evaṁvādino evaṁdiṭṭhino—  “paraṁkato attā ca loko ca, idameva saccaṁ moghamaññan”ti. (6) </div>
</div>
<div class="q" id="p_18Ud_556"> <div class="p">
<span class="pN">556</span>Santeke samaṇabrāhmaṇā evaṁvādino evaṁdiṭṭhino—  “sayaṁkato ca paraṁkato ca attā ca loko ca, idameva saccaṁ moghamaññan”ti. (7) </div>
</div>
<div class="q" id="p_18Ud_557"> <div class="p">
<span class="pN">557</span>Santi paneke samaṇabrāhmaṇā evaṁvādino evaṁdiṭṭhino—  “asayaṅkāro aparaṅkāro adhiccasamuppanno attā ca loko ca, idameva saccaṁ moghamaññan”ti. (8) </div>
</div>
<div class="q" id="p_18Ud_558"> <div class="p">
<span class="pN">558</span>Santeke samaṇabrāhmaṇā evaṁvādino evaṁdiṭṭhino—  “sassataṁ sukhadukkhaṁ attā ca loko ca, idameva saccaṁ moghamaññan”ti. (9) </div>
</div>
<div class="q" id="p_18Ud_559"> <div class="p">
<span class="pN">559</span>Santi paneke samaṇabrāhmaṇā evaṁvādino evaṁdiṭṭhino—  “asassataṁ sukhadukkhaṁ attā ca loko ca, idameva saccaṁ moghamaññan”ti. (10) </div>
</div>
<div class="q" id="p_18Ud_560"> <div class="p">
<span class="pN">560</span>Santeke samaṇabrāhmaṇā evaṁvādino evaṁdiṭṭhino—  “sassatañca asassatañca sukhadukkhaṁ attā ca loko ca, idameva saccaṁ moghamaññan”ti. (11) </div>
</div>
<div class="q" id="p_18Ud_561"> <div class="p">
<span class="pN">561</span>Santi paneke samaṇabrāhmaṇā evaṁvādino evaṁdiṭṭhino—  “neva sassataṁ nāsassataṁ sukhadukkhaṁ attā ca loko ca, idameva saccaṁ moghamaññan”ti. (12) </div>
</div>
<div class="q" id="p_18Ud_562"> <div class="p">
<span class="pN">562</span>Santeke samaṇabrāhmaṇā evaṁvādino evaṁdiṭṭhino—  “sayaṁkataṁ sukhadukkhaṁ attā ca loko ca, idameva saccaṁ moghamaññan”ti. (13) </div>
</div>
<div class="q" id="p_18Ud_563"> <div class="p">
<span class="pN">563</span>Santi paneke samaṇabrāhmaṇā evaṁvādino evaṁdiṭṭhino—  “paraṁkataṁ sukhadukkhaṁ attā ca loko ca, idameva saccaṁ moghamaññan”ti. (14) </div>
</div>
<div class="q" id="p_18Ud_564"> <div class="p">
<span class="pN">564</span>Santeke samaṇabrāhmaṇā evaṁvādino evaṁdiṭṭhino—  “sayaṁkatañca paraṁkatañca sukhadukkhaṁ attā ca loko ca, idameva saccaṁ moghamaññan”ti. (15) </div>
</div>
<div class="q" id="p_18Ud_565"> <div class="p">
<span class="pN">565</span>Santi paneke samaṇabrāhmaṇā evaṁvādino evaṁdiṭṭhino—  “asayaṁkāraṁ aparaṅkāraṁ adhiccasamuppannaṁ sukhadukkhaṁ attā ca loko ca, idameva saccaṁ moghamaññan”ti. (16) </div>
</div>
<div class="q" id="p_18Ud_566"> <div class="p">
<span class="pN">566</span>Te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti—  “ediso dhammo, nediso dhammo; nediso dhammo, ediso dhammo”ti. </div>
</div>
<div class="q" id="p_18Ud_567"> <div class="p">
<span class="pN">567</span>Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  </div>
</div>
<div class="q" id="p_18Ud_568"> <div class="p">
<span class="pN">568</span>“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā. </div>
</div>
<div class="q" id="p_18Ud_569"> <div class="p">
<span class="pN">569</span>Santeke samaṇabrāhmaṇā evaṁvādino evaṁdiṭṭhino—  ‘sassato attā ca loko ca, idameva saccaṁ moghamaññan’ti…pe…  te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti—  ‘ediso dhammo, nediso dhammo; nediso dhammo, ediso dhammo’”ti. </div>
</div>
<div class="q" id="p_18Ud_570"> <div class="p">
<span class="pN">570</span>“Aññatitthiyā, bhikkhave, paribbājakā andhā acakkhukā. Te atthaṁ na jānanti anatthaṁ na jānanti, dhammaṁ na jānanti adhammaṁ na jānanti. Te atthaṁ ajānantā anatthaṁ ajānantā, dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti—  ‘ediso dhammo, nediso dhammo; nediso dhammo, ediso dhammo’”ti. </div>
</div>
<div class="q" id="p_18Ud_571"> <div class="p">
<span class="pN">571</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_572"> <div class="p"> <table class="singleColumn"> <tr> <td> <div class="pN">572</div> <div class="G">“Ahaṅkārapasutāyaṁ pajā,</div> </td> </tr> <tr> <td> <div class="G">Paraṅkārūpasaṁhitā;</div> </td> </tr> <tr> <td> <div class="G">Etadeke nābbhaññaṁsu,</div> </td> </tr> <tr> <td> <div class="G">Na naṁ sallanti addasuṁ. (67)</div> </td> </tr> </table> </div>
</div>
<div class="q" id="p_18Ud_573"> <div class="p"> <table class="singleColumn"> <tr> <td> <div class="pN">573</div> <div class="G">Etañca sallaṁ paṭikacca passato,</div> </td> </tr> <tr> <td> <div class="G">Ahaṁ karomīti na tassa hoti;</div> </td> </tr> <tr> <td> <div class="G">Paro karotīti na tassa hoti. (68)</div> </td> </tr> </table> </div>
</div>
<div class="q" id="p_18Ud_574"> <div class="p"> <table class="singleColumn"> <tr> <td> <div class="pN">574</div> <div class="G">Mānupetā ayaṁ pajā,</div> </td> </tr> <tr> <td> <div class="G">Mānaganthā mānavinibaddhā;</div> </td> </tr> <tr> <td> <div class="G">Diṭṭhīsu sārambhakathā,</div> </td> </tr> <tr> <td> <div class="G">Saṁsāraṁ nātivattatī”ti. (69)</div> </td> </tr> </table> </div>
</div>
<div class="CENTER" id="p_18Ud_575">
<span class="pN">575</span>Chaṭṭhaṁ.</div>
</html>
