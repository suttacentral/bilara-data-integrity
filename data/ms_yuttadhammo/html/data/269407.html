<html>
<div class="i">16.1.4 Chaddantajātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Chaddantajātaka</div>
<div class="q" id="p_22J_3355"> <div class="divNumber">97.</div> <div class="p"> <table class="singleColumn"> <tr> <td> <div class="pN">3355</div> <div class="G">“Kiṁ nu socasinuccaṅgi,</div> </td> </tr> <tr> <td> <div class="G">paṇḍūsi varavaṇṇini;</div> </td> </tr> <tr> <td> <div class="G">Milāyasi visālakkhi,</div> </td> </tr> <tr> <td> <div class="G">mālāva parimadditā”.</div> </td> </tr> </table> </div>
</div>
<div class="q" id="p_22J_3356"> <div class="divNumber">98.</div> <div class="p"> <table class="singleColumn"> <tr> <td> <div class="pN">3356</div> <div class="G">“Dohaḷo me mahārāja,</div> </td> </tr> <tr> <td> <div class="G">supinantenupajjhagā;</div> </td> </tr> <tr> <td> <div class="G">Na so sulabharūpova,</div> </td> </tr> <tr> <td> <div class="G">yādiso mama dohaḷo”.</div> </td> </tr> </table> </div>
</div>
<div class="q" id="p_22J_3357"> <div class="divNumber">99.</div> <div class="p"> <table class="singleColumn"> <tr> <td> <div class="pN">3357</div> <div class="G">“Ye keci mānusā kāmā,</div> </td> </tr> <tr> <td> <div class="G">idha lokasmi nandane;</div> </td> </tr> <tr> <td> <div class="G">Sabbe te pacurā mayhaṁ,</div> </td> </tr> <tr> <td> <div class="G">ahaṁ te dammi dohaḷaṁ”.</div> </td> </tr> </table> </div>
</div>
<div class="q" id="p_22J_3358"> <div class="divNumber">100.</div> <div class="p"> <table class="singleColumn"> <tr> <td> <div class="pN">3358</div> <div class="G">“Luddā deva samāyantu,</div> </td> </tr> <tr> <td> <div class="G">ye keci vijite tava;</div> </td> </tr> <tr> <td> <div class="G">Etesaṁ ahamakkhissaṁ,</div> </td> </tr> <tr> <td> <div class="G">yādiso mama dohaḷo”.</div> </td> </tr> </table> </div>
</div>
<div class="q" id="p_22J_3359"> <div class="divNumber">101.</div> <div class="p"> <table class="singleColumn"> <tr> <td> <div class="pN">3359</div> <div class="G">“Ime te luddakā devi,</div> </td> </tr> <tr> <td> <div class="G">katahatthā visāradā;</div> </td> </tr> <tr> <td> <div class="G">Vanaññū ca migaññū ca,</div> </td> </tr> <tr> <td> <div class="G">mamatthe cattajīvitā”.</div> </td> </tr> </table> </div>
</div>
<div class="q" id="p_22J_3360"> <div class="divNumber">102.</div> <div class="p"> <table class="singleColumn"> <tr> <td> <div class="pN">3360</div> <div class="G">“Luddaputtā nisāmetha,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Chabbisāṇaṁ gajaṁ setaṁ,</div> </td> </tr> <tr> <td> <div class="G">addasaṁ supine ahaṁ;</div> </td> </tr> <tr> <td> <div class="G">Tassa dantehi me attho,</div> </td> </tr> <tr> <td> <div class="G">alābhe natthi jīvitaṁ”.</div> </td> </tr> </table> </div>
</div>
<div class="q" id="p_22J_3361"> <div class="divNumber">103.</div> <div class="p"> <table class="singleColumn"> <tr> <td> <div class="pN">3361</div> <div class="G">“Na no pitūnaṁ na pitāmahānaṁ,</div> </td> </tr> <tr> <td> <div class="G">Diṭṭho suto kuñjaro chabbisāṇo;</div> </td> </tr> <tr> <td> <div class="G">Yamaddasā supine rājaputtī,</div> </td> </tr> <tr> <td> <div class="G">Akkhāhi no yādiso hatthināgo”.</div> </td> </tr> </table> </div>
</div>
<div class="q" id="p_22J_3362"> <div class="divNumber">104.</div> <div class="p"> <table class="singleColumn"> <tr> <td> <div class="pN">3362</div> <div class="G">“Disā catasso vidisā catasso,</div> </td> </tr> <tr> <td> <div class="G">Uddhaṁ adho dasa disā imāyo;</div> </td> </tr> <tr> <td> <div class="G">Katamaṁ disaṁ tiṭṭhati nāgarājā,</div> </td> </tr> <tr> <td> <div class="G">Yamaddasā supine chabbisāṇaṁ”.</div> </td> </tr> </table> </div>
</div>
<div class="q" id="p_22J_3363"> <div class="divNumber">105.</div> <div class="p"> <table class="singleColumn"> <tr> <td> <div class="pN">3363</div> <div class="G">“Ito ujuṁ uttariyaṁ disāyaṁ,</div> </td> </tr> <tr> <td> <div class="G">Atikkamma so sattagirī brahante;</div> </td> </tr> <tr> <td> <div class="G">Suvaṇṇapasso nāma girī uḷāro,</div> </td> </tr> <tr> <td> <div class="G">Supupphito kimpurisānuciṇṇo.</div> </td> </tr> </table> </div>
</div>
<div class="q" id="p_22J_3364"> <div class="divNumber">106.</div> <div class="p"> <table class="singleColumn"> <tr> <td> <div class="pN">3364</div> <div class="G">Āruyha selaṁ bhavanaṁ kinnarānaṁ,</div> </td> </tr> <tr> <td> <div class="G">Olokaya pabbatapādamūlaṁ;</div> </td> </tr> <tr> <td> <div class="G">Atha dakkhasī meghasamānavaṇṇaṁ,</div> </td> </tr> <tr> <td> <div class="G">Nigrodharājaṁ aṭṭhasahassapādaṁ.</div> </td> </tr> </table> </div>
</div>
<div class="q" id="p_22J_3365"> <div class="divNumber">107.</div> <div class="p"> <table class="singleColumn"> <tr> <td> <div class="pN">3365</div> <div class="G">Tatthacchatī kuñjaro chabbisāṇo,</div> </td> </tr> <tr> <td> <div class="G">Sabbaseto duppasaho parebhi;</div> </td> </tr> <tr> <td> <div class="G">Rakkhanti naṁ aṭṭhasahassanāgā,</div> </td> </tr> <tr> <td> <div class="G">Īsādantā vātajavappahārino.</div> </td> </tr> </table> </div>
</div>
<div class="q" id="p_22J_3366"> <div class="divNumber">108.</div> <div class="p"> <table class="singleColumn"> <tr> <td> <div class="pN">3366</div> <div class="G">Tiṭṭhanti te tumūlaṁ passasantā,</div> </td> </tr> <tr> <td> <div class="G">Kuppanti vātassapi eritassa;</div> </td> </tr> <tr> <td> <div class="G">Manussabhūtaṁ pana tattha disvā,</div> </td> </tr> <tr> <td> <div class="G">Bhasmaṁ kareyyuṁ nāssa rajopi tassa”.</div> </td> </tr> </table> </div>
</div>
<div class="q" id="p_22J_3367"> <div class="divNumber">109.</div> <div class="p"> <table class="singleColumn"> <tr> <td> <div class="pN">3367</div> <div class="G">“Bahū hime rājakulamhi santi,</div> </td> </tr> <tr> <td> <div class="G">Piḷandhanā jātarūpassa devī;</div> </td> </tr> <tr> <td> <div class="G">Muttā maṇī veḷuriyāmayā ca,</div> </td> </tr> <tr> <td> <div class="G">Kiṁ kāhasi dantapiḷandhanena;</div> </td> </tr> <tr> <td> <div class="G">Māretukāmā kuñjaraṁ chabbisāṇaṁ,</div> </td> </tr> <tr> <td> <div class="G">Udāhu ghātessasi luddaputte”.</div> </td> </tr> </table> </div>
</div>
<div class="q" id="p_22J_3368"> <div class="divNumber">110.</div> <div class="p"> <table class="singleColumn"> <tr> <td> <div class="pN">3368</div> <div class="G">“Sā issitā dukkhitā casmi ludda,</div> </td> </tr> <tr> <td> <div class="G">Uddhañca sussāmi anussarantī;</div> </td> </tr> <tr> <td> <div class="G">Karohi me luddaka etamatthaṁ,</div> </td> </tr> <tr> <td> <div class="G">Dassāmi te gāmavarāni pañca”.</div> </td> </tr> </table> </div>
</div>
<div class="q" id="p_22J_3369"> <div class="divNumber">111.</div> <div class="p"> <table class="singleColumn"> <tr> <td> <div class="pN">3369</div> <div class="G">“Katthacchatī kattha mupeti ṭhānaṁ,</div> </td> </tr> <tr> <td> <div class="G">Vīthissa kā nhāna gatassa hoti;</div> </td> </tr> <tr> <td> <div class="G">Kathañhi so nhāyati nāgarājā,</div> </td> </tr> <tr> <td> <div class="G">Kathaṁ vijānemu gatiṁ gajassa”.</div> </td> </tr> </table> </div>
</div>
<div class="q" id="p_22J_3370"> <div class="divNumber">112.</div> <div class="p"> <table class="singleColumn"> <tr> <td> <div class="pN">3370</div> <div class="G">“Tattheva sā pokkharaṇī adūre,</div> </td> </tr> <tr> <td> <div class="G">Rammā sutitthā ca mahodikā ca;</div> </td> </tr> <tr> <td> <div class="G">Sampupphitā bhamaragaṇānuciṇṇā,</div> </td> </tr> <tr> <td> <div class="G">Ettha hi so nhāyati nāgarājā.</div> </td> </tr> </table> </div>
</div>
<div class="q" id="p_22J_3371"> <div class="divNumber">113.</div> <div class="p"> <table class="singleColumn"> <tr> <td> <div class="pN">3371</div> <div class="G">Sīsaṁ nahātuppalamālabhārī,</div> </td> </tr> <tr> <td> <div class="G">Sabbaseto puṇḍarīkattacaṅgī;</div> </td> </tr> <tr> <td> <div class="G">Āmodamāno gacchati sanniketaṁ,</div> </td> </tr> <tr> <td> <div class="G">Purakkhatvā mahesiṁ sabbabhaddaṁ”.</div> </td> </tr> </table> </div>
</div>
<div class="q" id="p_22J_3372"> <div class="divNumber">114.</div> <div class="p"> <table class="singleColumn"> <tr> <td> <div class="pN">3372</div> <div class="G">Tattheva so uggahetvāna vākyaṁ,</div> </td> </tr> <tr> <td> <div class="G">Ādāya tūṇiñca dhanuñca luddo;</div> </td> </tr> <tr> <td> <div class="G">Vituriyati sattagirī brahante,</div> </td> </tr> <tr> <td> <div class="G">Suvaṇṇapassaṁ nāma giriṁ uḷāraṁ.</div> </td> </tr> </table> </div>
</div>
<div class="q" id="p_22J_3373"> <div class="divNumber">115.</div> <div class="p"> <table class="singleColumn"> <tr> <td> <div class="pN">3373</div> <div class="G">Āruyha selaṁ bhavanaṁ kinnarānaṁ,</div> </td> </tr> <tr> <td> <div class="G">Olokayī pabbatapādamūlaṁ;</div> </td> </tr> <tr> <td> <div class="G">Tatthaddasā meghasamānavaṇṇaṁ,</div> </td> </tr> <tr> <td> <div class="G">Nigrodharājaṁ aṭṭhasahassapādaṁ.</div> </td> </tr> </table> </div>
</div>
<div class="q" id="p_22J_3374"> <div class="divNumber">116.</div> <div class="p"> <table class="singleColumn"> <tr> <td> <div class="pN">3374</div> <div class="G">Tatthaddasā kuñjaraṁ chabbisāṇaṁ,</div> </td> </tr> <tr> <td> <div class="G">Sabbasetaṁ duppasahaṁ parebhi;</div> </td> </tr> <tr> <td> <div class="G">Rakkhanti naṁ aṭṭhasahassanāgā,</div> </td> </tr> <tr> <td> <div class="G">Īsādantā vātajavappahārino.</div> </td> </tr> </table> </div>
</div>
<div class="q" id="p_22J_3375"> <div class="divNumber">117.</div> <div class="p"> <table class="singleColumn"> <tr> <td> <div class="pN">3375</div> <div class="G">Tatthaddasā pokkharaṇiṁ adūre,</div> </td> </tr> <tr> <td> <div class="G">Rammaṁ sutitthañca mahodikañca;</div> </td> </tr> <tr> <td> <div class="G">Sampupphitaṁ bhamaragaṇānuciṇṇaṁ,</div> </td> </tr> <tr> <td> <div class="G">Yattha hi so nhāyati nāgarājā.</div> </td> </tr> </table> </div>
</div>
<div class="q" id="p_22J_3376"> <div class="divNumber">118.</div> <div class="p"> <table class="singleColumn"> <tr> <td> <div class="pN">3376</div> <div class="G">Disvāna nāgassa gatiṁ ṭhitiñca,</div> </td> </tr> <tr> <td> <div class="G">Vīthissa yā nhānagatassa hoti;</div> </td> </tr> <tr> <td> <div class="G">Opātamāgacchi anariyarūpo,</div> </td> </tr> <tr> <td> <div class="G">Payojito cittavasānugāya.</div> </td> </tr> </table> </div>
</div>
<div class="q" id="p_22J_3377"> <div class="divNumber">119.</div> <div class="p"> <table class="singleColumn"> <tr> <td> <div class="pN">3377</div> <div class="G">Khaṇitvāna kāsuṁ phalakehi chādayi,</div> </td> </tr> <tr> <td> <div class="G">Attānamodhāya dhanuñca luddo;</div> </td> </tr> <tr> <td> <div class="G">Passāgataṁ puthusallena nāgaṁ,</div> </td> </tr> <tr> <td> <div class="G">Samappayī dukkaṭakammakārī.</div> </td> </tr> </table> </div>
</div>
<div class="q" id="p_22J_3378"> <div class="divNumber">120.</div> <div class="p"> <table class="singleColumn"> <tr> <td> <div class="pN">3378</div> <div class="G">Viddho ca nāgo koñcamanādi ghoraṁ,</div> </td> </tr> <tr> <td> <div class="G">Sabbe ca nāgā ninnaduṁ ghorarūpaṁ;</div> </td> </tr> <tr> <td> <div class="G">Tiṇañca kaṭṭhañca raṇaṁ karontā,</div> </td> </tr> <tr> <td> <div class="G">Dhāviṁsu te aṭṭha disā samantato.</div> </td> </tr> </table> </div>
</div>
<div class="q" id="p_22J_3379"> <div class="divNumber">121.</div> <div class="p"> <table class="singleColumn"> <tr> <td> <div class="pN">3379</div> <div class="G">Vadhissametanti parāmasanto,</div> </td> </tr> <tr> <td> <div class="G">Kāsāvamaddakkhi dhajaṁ isīnaṁ;</div> </td> </tr> <tr> <td> <div class="G">Dukkhena phuṭṭhassudapādi saññā,</div> </td> </tr> <tr> <td> <div class="G">Arahaddhajo sabbhi avajjharūpo.</div> </td> </tr> </table> </div>
</div>
<div class="q" id="p_22J_3380"> <div class="divNumber">122.</div> <div class="p"> <table class="singleColumn"> <tr> <td> <div class="pN">3380</div> <div class="G">“Anikkasāvo kāsāvaṁ,</div> </td> </tr> <tr> <td> <div class="G">yo vatthaṁ paridahissati;</div> </td> </tr> <tr> <td> <div class="G">Apeto damasaccena,</div> </td> </tr> <tr> <td> <div class="G">na so kāsāvamarahati.</div> </td> </tr> </table> </div>
</div>
<div class="q" id="p_22J_3381"> <div class="divNumber">123.</div> <div class="p"> <table class="singleColumn"> <tr> <td> <div class="pN">3381</div> <div class="G">Yo ca vantakasāvassa,</div> </td> </tr> <tr> <td> <div class="G">sīlesu susamāhito;</div> </td> </tr> <tr> <td> <div class="G">Upeto damasaccena,</div> </td> </tr> <tr> <td> <div class="G">sa ve kāsāvamarahati”.</div> </td> </tr> </table> </div>
</div>
<div class="q" id="p_22J_3382"> <div class="divNumber">124.</div> <div class="p"> <table class="singleColumn"> <tr> <td> <div class="pN">3382</div> <div class="G">Samappito puthusallena nāgo,</div> </td> </tr> <tr> <td> <div class="G">Aduṭṭhacitto luddakamajjhabhāsi;</div> </td> </tr> <tr> <td> <div class="G">“Kimatthayaṁ kissa vā samma hetu,</div> </td> </tr> <tr> <td> <div class="G">Mamaṁ vadhī kassa vāyaṁ payogo”.</div> </td> </tr> </table> </div>
</div>
<div class="q" id="p_22J_3383"> <div class="divNumber">125.</div> <div class="p"> <table class="singleColumn"> <tr> <td> <div class="pN">3383</div> <div class="G">“Kāsissa rañño mahesī bhadante,</div> </td> </tr> <tr> <td> <div class="G">Sā pūjitā rājakule subhaddā;</div> </td> </tr> <tr> <td> <div class="G">Taṁ addasā sā ca mamaṁ asaṁsi,</div> </td> </tr> <tr> <td> <div class="G">Dantehi atthoti ca maṁ avoca”.</div> </td> </tr> </table> </div>
</div>
<div class="q" id="p_22J_3384"> <div class="divNumber">126.</div> <div class="p"> <table class="singleColumn"> <tr> <td> <div class="pN">3384</div> <div class="G">“Bahū hi me dantayugā uḷārā,</div> </td> </tr> <tr> <td> <div class="G">Ye me pitūnañca pitāmahānaṁ;</div> </td> </tr> <tr> <td> <div class="G">Jānāti sā kodhanā rājaputtī,</div> </td> </tr> <tr> <td> <div class="G">Vadhatthikā veramakāsi bālā.</div> </td> </tr> </table> </div>
</div>
<div class="q" id="p_22J_3385"> <div class="divNumber">127.</div> <div class="p"> <table class="singleColumn"> <tr> <td> <div class="pN">3385</div> <div class="G">Uṭṭhehi tvaṁ ludda kharaṁ gahetvā,</div> </td> </tr> <tr> <td> <div class="G">Dante ime chinda purā marāmi;</div> </td> </tr> <tr> <td> <div class="G">Vajjāsi taṁ kodhanaṁ rājaputtiṁ,</div> </td> </tr> <tr> <td> <div class="G">‘Nāgo hato handa imassa dantā’”.</div> </td> </tr> </table> </div>
</div>
<div class="q" id="p_22J_3386"> <div class="divNumber">128.</div> <div class="p"> <table class="singleColumn"> <tr> <td> <div class="pN">3386</div> <div class="G">Uṭṭhāya so luddo kharaṁ gahetvā,</div> </td> </tr> <tr> <td> <div class="G">Chetvāna dantāni gajuttamassa;</div> </td> </tr> <tr> <td> <div class="G">Vaggū subhe appaṭime pathabyā,</div> </td> </tr> <tr> <td> <div class="G">Ādāya pakkāmi tato hi khippaṁ.</div> </td> </tr> </table> </div>
</div>
<div class="q" id="p_22J_3387"> <div class="divNumber">129.</div> <div class="p"> <table class="singleColumn"> <tr> <td> <div class="pN">3387</div> <div class="G">Bhayaṭṭitā nāgavadhena aṭṭā,</div> </td> </tr> <tr> <td> <div class="G">Ye te nāgā aṭṭha disā vidhāvuṁ;</div> </td> </tr> <tr> <td> <div class="G">Adisvāna posaṁ gajapaccamittaṁ,</div> </td> </tr> <tr> <td> <div class="G">Paccāgamuṁ yena so nāgarājā.</div> </td> </tr> </table> </div>
</div>
<div class="q" id="p_22J_3388"> <div class="divNumber">130.</div> <div class="p"> <table class="singleColumn"> <tr> <td> <div class="pN">3388</div> <div class="G">Te tattha kanditvā roditvāna nāgā,</div> </td> </tr> <tr> <td> <div class="G">Sīse sake paṁsukaṁ okiritvā;</div> </td> </tr> <tr> <td> <div class="G">Agamaṁsu te sabbe sakaṁ niketaṁ,</div> </td> </tr> <tr> <td> <div class="G">Purakkhatvā mahesiṁ sabbabhaddaṁ.</div> </td> </tr> </table> </div>
</div>
<div class="q" id="p_22J_3389"> <div class="divNumber">131.</div> <div class="p"> <table class="singleColumn"> <tr> <td> <div class="pN">3389</div> <div class="G">Ādāya dantāni gajuttamassa,</div> </td> </tr> <tr> <td> <div class="G">Vaggū subhe appaṭime pathabyā;</div> </td> </tr> <tr> <td> <div class="G">Suvaṇṇarājīhi samantamodare,</div> </td> </tr> <tr> <td> <div class="G">So luddako kāsipuraṁ upāgami;</div> </td> </tr> <tr> <td> <div class="G">Upanesi so rājakaññāya dante,</div> </td> </tr> <tr> <td> <div class="G">Nāgo hato handa imassa dantā.</div> </td> </tr> </table> </div>
</div>
<div class="q" id="p_22J_3390"> <div class="divNumber">132.</div> <div class="p"> <table class="singleColumn"> <tr> <td> <div class="pN">3390</div> <div class="G">Disvāna dantāni gajuttamassa,</div> </td> </tr> <tr> <td> <div class="G">Bhattuppiyassa purimāya jātiyā;</div> </td> </tr> <tr> <td> <div class="G">Tattheva tassā hadayaṁ aphāli,</div> </td> </tr> <tr> <td> <div class="G">Teneva sā kālamakāsi bālā.</div> </td> </tr> </table> </div>
</div>
<div class="q" id="p_22J_3391"> <div class="divNumber">133.</div> <div class="p"> <table class="singleColumn"> <tr> <td> <div class="pN">3391</div> <div class="G">Sambodhipatto sa mahānubhāvo,</div> </td> </tr> <tr> <td> <div class="G">Sitaṁ akāsi parisāya majjhe;</div> </td> </tr> <tr> <td> <div class="G">Pucchiṁsu bhikkhū suvimuttacittā,</div> </td> </tr> <tr> <td> <div class="G">“Nākāraṇe pātukaronti buddhā.</div> </td> </tr> </table> </div>
</div>
<div class="q" id="p_22J_3392"> <div class="divNumber">134.</div> <div class="p"> <table class="singleColumn"> <tr> <td> <div class="pN">3392</div> <div class="G">Yamaddasātha dahariṁ kumāriṁ,</div> </td> </tr> <tr> <td> <div class="G">Kāsāyavatthaṁ anagāriyaṁ carantiṁ;</div> </td> </tr> <tr> <td> <div class="G">Sā kho tadā rājakaññā ahosi,</div> </td> </tr> <tr> <td> <div class="G">Ahaṁ tadā nāgarājā ahosiṁ.</div> </td> </tr> </table> </div>
</div>
<div class="q" id="p_22J_3393"> <div class="divNumber">135.</div> <div class="p"> <table class="singleColumn"> <tr> <td> <div class="pN">3393</div> <div class="G">Ādāya dantāni gajuttamassa,</div> </td> </tr> <tr> <td> <div class="G">Vaggū subhe appaṭime pathabyā;</div> </td> </tr> <tr> <td> <div class="G">Yo luddako kāsipuraṁ upāgami,</div> </td> </tr> <tr> <td> <div class="G">So kho tadā devadatto ahosi”.</div> </td> </tr> </table> </div>
</div>
<div class="q" id="p_22J_3394"> <div class="divNumber">136.</div> <div class="p"> <table class="singleColumn"> <tr> <td> <div class="pN">3394</div> <div class="G">Anāvasūraṁ cirarattasaṁsitaṁ,</div> </td> </tr> <tr> <td> <div class="G">Uccāvacaṁ caritamidaṁ purāṇaṁ;</div> </td> </tr> <tr> <td> <div class="G">Vītaddaro vītasoko visallo,</div> </td> </tr> <tr> <td> <div class="G">Sayaṁ abhiññāya abhāsi buddho.</div> </td> </tr> </table> </div>
</div>
<div class="q" id="p_22J_3395"> <div class="divNumber">137.</div> <div class="p"> <table class="singleColumn"> <tr> <td> <div class="pN">3395</div> <div class="G">“Ahaṁ vo tena kālena,</div> </td> </tr> <tr> <td> <div class="G">ahosiṁ tattha bhikkhavo;</div> </td> </tr> <tr> <td> <div class="G">Nāgarājā tadā homi,</div> </td> </tr> <tr> <td> <div class="G">evaṁ dhāretha jātakan”ti.</div> </td> </tr> </table> </div>
</div>
<div class="CENTER" id="p_22J_3396">
<span class="pN">3396</span>Chaddantajātakaṁ catutthaṁ.</div>
</html>
