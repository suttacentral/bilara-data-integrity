<html>
<div class="i"> Ārammaṇa</div>
<div class="h">Hetugocchaka</div>
<div class="h">Hetuduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_44"> <div class="divNumber">18.</div> <div class="p">
<span class="pN">44</span>Hetu dhammo hetussa dhammassa ārammaṇapaccayena paccayo—  hetuṁ ārabbha hetū uppajjanti. (1) </div>
</div>
<div class="q" id="p_38P2_45"> <div class="p">
<span class="pN">45</span>Hetu dhammo nahetussa dhammassa ārammaṇapaccayena paccayo—  hetuṁ ārabbha nahetū khandhā uppajjanti. (2) </div>
</div>
<div class="q" id="p_38P2_46"> <div class="p">
<span class="pN">46</span>Hetu dhammo hetussa ca nahetussa ca dhammassa ārammaṇapaccayena paccayo—  hetuṁ ārabbha hetū ca sampayuttakā ca khandhā uppajjanti. (3) </div>
</div>
<div class="q" id="p_38P2_47"> <div class="divNumber">19.</div> <div class="p">
<span class="pN">47</span>Nahetu dhammo nahetussa dhammassa ārammaṇapaccayena paccayo—  dānaṁ datvā sīlaṁ…pe…  uposathakammaṁ katvā taṁ paccavekkhati, pubbe suciṇṇāni paccavekkhati. Jhānā vuṭṭhahitvā…pe…  ariyā maggā vuṭṭhahitvā maggaṁ paccavekkhanti, phalaṁ…pe…  nibbānaṁ…pe…  nibbānaṁ gotrabhussa, vodānassa, maggassa, phalassa, āvajjanāya ārammaṇapaccayena paccayo. Ariyā nahetū pahīne kilese paccavekkhanti, vikkhambhite kilese paccavekkhanti, pubbe samudāciṇṇe kilese jānanti, cakkhuṁ…pe…  vatthuṁ, nahetū khandhe aniccato…pe…  domanassaṁ uppajjati; dibbena cakkhunā rūpaṁ passati, dibbāya sotadhātuyā saddaṁ suṇāti, cetopariyañāṇena nahetucittasamaṅgissa cittaṁ jānāti. Ākāsānañcāyatanaṁ viññāṇañcāyatanassa…pe…  ākiñcaññāyatanaṁ nevasaññānāsaññāyatanassa…pe…  rūpāyatanaṁ cakkhuviññāṇassa…pe…  phoṭṭhabbāyatanaṁ kāyaviññāṇassa …pe…  nahetū khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_38P2_48"> <div class="p">
<span class="pN">48</span>Nahetu dhammo hetussa dhammassa ārammaṇapaccayena paccayo—  dānaṁ datvā. (Paṭhamagamanaṁyeva, āvajjanā natthi. Rūpāyatanaṁ cakkhuviññāṇassa…pe…  phoṭṭhabbāyatanaṁ kāyaviññāṇassāti idaṁ natthi.) (2) </div>
</div>
<div class="q" id="p_38P2_49"> <div class="p">
<span class="pN">49</span>Nahetu dhammo hetussa ca nahetussa ca dhammassa ārammaṇapaccayena paccayo—  dānaṁ datvā sīlaṁ…pe…  uposathakammaṁ katvā taṁ paccavekkhati, taṁ ārabbha hetū ca sampayuttakā ca khandhā uppajjanti. (Tattha tattha ṭhitena imaṁ kātabbaṁ dutiyagamanasadisaṁ.) (3) </div>
</div>
<div class="q" id="p_38P2_50"> <div class="divNumber">20.</div> <div class="p">
<span class="pN">50</span>Hetu ca nahetu ca dhammā hetussa dhammassa ārammaṇapaccayena paccayo—  hetuñca sampayuttake ca khandhe ārabbha hetū uppajjanti. (1) </div>
</div>
<div class="q" id="p_38P2_51"> <div class="p">
<span class="pN">51</span>Hetu ca nahetu ca dhammā nahetussa dhammassa ārammaṇapaccayena paccayo—  hetuñca sampayuttake ca khandhe ārabbha nahetū khandhā uppajjanti. (2) </div>
</div>
<div class="q" id="p_38P2_52"> <div class="p">
<span class="pN">52</span>Hetu ca nahetu ca dhammā hetussa ca nahetussa ca dhammassa ārammaṇapaccayena paccayo—  hetuñca sampayuttake ca khandhe ārabbha hetū ca sampayuttakā ca khandhā uppajjanti. (3) </div>
</div>
</html>
