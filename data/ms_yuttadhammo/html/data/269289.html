<html>
<div class="i">7.1.1 Kukkujātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Kukkujātaka</div>
<div class="q" id="p_22J_1485"> <div class="divNumber">1.</div> <div class="p"> <table class="singleColumn"> <tr> <td> <div class="pN">1485</div> <div class="G">“Diyaḍḍhakukkū udayena kaṇṇikā,</div> </td> </tr> <tr> <td> <div class="G">Vidatthiyo aṭṭha parikkhipanti naṁ;</div> </td> </tr> <tr> <td> <div class="G">Sā siṁsapā sāramayā apheggukā,</div> </td> </tr> <tr> <td> <div class="G">Kuhiṁ ṭhitā upparito na dhaṁsati”.</div> </td> </tr> </table> </div>
</div>
<div class="q" id="p_22J_1486"> <div class="divNumber">2.</div> <div class="p"> <table class="singleColumn"> <tr> <td> <div class="pN">1486</div> <div class="G">“Yā tiṁsati sāramayā anujjukā,</div> </td> </tr> <tr> <td> <div class="G">Parikiriya gopānasiyo samaṁ ṭhitā;</div> </td> </tr> <tr> <td> <div class="G">Tāhi susaṅgahitā balasā pīḷitā,</div> </td> </tr> <tr> <td> <div class="G">Samaṁ ṭhitā upparito na dhaṁsati.</div> </td> </tr> </table> </div>
</div>
<div class="q" id="p_22J_1487"> <div class="divNumber">3.</div> <div class="p"> <table class="singleColumn"> <tr> <td> <div class="pN">1487</div> <div class="G">Evampi mittehi daḷhehi paṇḍito,</div> </td> </tr> <tr> <td> <div class="G">Abhejjarūpehi sucīhi mantibhi;</div> </td> </tr> <tr> <td> <div class="G">Susaṅgahīto siriyā na dhaṁsati,</div> </td> </tr> <tr> <td> <div class="G">Gopānasī bhāravahāva kaṇṇikā.</div> </td> </tr> </table> </div>
</div>
<div class="q" id="p_22J_1488"> <div class="divNumber">4.</div> <div class="p"> <table class="singleColumn"> <tr> <td> <div class="pN">1488</div> <div class="G">Kharattacaṁ bellaṁ yathāpi satthavā,</div> </td> </tr> <tr> <td> <div class="G">Anāmasantopi karoti tittakaṁ;</div> </td> </tr> <tr> <td> <div class="G">Samāharaṁ sāduṁ karoti patthiva,</div> </td> </tr> <tr> <td> <div class="G">Asāduṁ kayirā tanubandhamuddharaṁ.</div> </td> </tr> </table> </div>
</div>
<div class="q" id="p_22J_1489"> <div class="divNumber">5.</div> <div class="p"> <table class="singleColumn"> <tr> <td> <div class="pN">1489</div> <div class="G">Evampi gāmanigamesu paṇḍito,</div> </td> </tr> <tr> <td> <div class="G">Asāhasaṁ rājadhanāni saṁgharaṁ;</div> </td> </tr> <tr> <td> <div class="G">Dhammānuvattī paṭipajjamāno,</div> </td> </tr> <tr> <td> <div class="G">Sa phāti kayirā aviheṭhayaṁ paraṁ.</div> </td> </tr> </table> </div>
</div>
<div class="q" id="p_22J_1490"> <div class="divNumber">6.</div> <div class="p"> <table class="singleColumn"> <tr> <td> <div class="pN">1490</div> <div class="G">Odātamūlaṁ sucivārisambhavaṁ,</div> </td> </tr> <tr> <td> <div class="G">Jātaṁ yathā pokkharaṇīsu ambujaṁ;</div> </td> </tr> <tr> <td> <div class="G">Padumaṁ yathā agginikāsiphālimaṁ,</div> </td> </tr> <tr> <td> <div class="G">Na kaddamo na rajo na vāri limpati.</div> </td> </tr> </table> </div>
</div>
<div class="q" id="p_22J_1491"> <div class="divNumber">7.</div> <div class="p"> <table class="singleColumn"> <tr> <td> <div class="pN">1491</div> <div class="G">Evampi vohārasuciṁ asāhasaṁ,</div> </td> </tr> <tr> <td> <div class="G">Visuddhakammantamapetapāpakaṁ;</div> </td> </tr> <tr> <td> <div class="G">Na limpati kammakilesa tādiso,</div> </td> </tr> <tr> <td> <div class="G">Jātaṁ yathā pokkharaṇīsu ambujan”ti.</div> </td> </tr> </table> </div>
</div>
<div class="CENTER" id="p_22J_1492">
<span class="pN">1492</span>Kukkujātakaṁ paṭhamaṁ.</div>
</html>
