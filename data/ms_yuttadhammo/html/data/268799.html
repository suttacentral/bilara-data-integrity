<html>
<div class="i">7.1.4 Sopākattheragāthā</div>
<div class="h">Sattakanipāta</div>
<div class="h">Paṭhamavagga</div>
<div class="h">Sopākattheragāthā</div>
<div class="q" id="p_19Th1_768"> <div class="divNumber">480.</div> <div class="p"> <table class="singleColumn"> <tr> <td> <div class="pN">768</div> <div class="G">“Disvā pāsādachāyāyaṁ,</div> </td> </tr> <tr> <td> <div class="G">caṅkamantaṁ naruttamaṁ;</div> </td> </tr> <tr> <td> <div class="G">Tattha naṁ upasaṅkamma,</div> </td> </tr> <tr> <td> <div class="G">vandissaṁ purisuttamaṁ.</div> </td> </tr> </table> </div>
</div>
<div class="q" id="p_19Th1_769"> <div class="divNumber">481.</div> <div class="p"> <table class="singleColumn"> <tr> <td> <div class="pN">769</div> <div class="G">Ekaṁsaṁ cīvaraṁ katvā,</div> </td> </tr> <tr> <td> <div class="G">saṁharitvāna pāṇayo;</div> </td> </tr> <tr> <td> <div class="G">Anucaṅkamissaṁ virajaṁ,</div> </td> </tr> <tr> <td> <div class="G">sabbasattānamuttamaṁ.</div> </td> </tr> </table> </div>
</div>
<div class="q" id="p_19Th1_770"> <div class="divNumber">482.</div> <div class="p"> <table class="singleColumn"> <tr> <td> <div class="pN">770</div> <div class="G">Tato pañhe apucchi maṁ,</div> </td> </tr> <tr> <td> <div class="G">pañhānaṁ kovido vidū;</div> </td> </tr> <tr> <td> <div class="G">Acchambhī ca abhīto ca,</div> </td> </tr> <tr> <td> <div class="G">byākāsiṁ satthuno ahaṁ.</div> </td> </tr> </table> </div>
</div>
<div class="q" id="p_19Th1_771"> <div class="divNumber">483.</div> <div class="p"> <table class="singleColumn"> <tr> <td> <div class="pN">771</div> <div class="G">Vissajjitesu pañhesu,</div> </td> </tr> <tr> <td> <div class="G">anumodi tathāgato;</div> </td> </tr> <tr> <td> <div class="G">Bhikkhusaṁghaṁ viloketvā,</div> </td> </tr> <tr> <td> <div class="G">imamatthaṁ abhāsatha.</div> </td> </tr> </table> </div>
</div>
<div class="q" id="p_19Th1_772"> <div class="divNumber">484.</div> <div class="p"> <table class="singleColumn"> <tr> <td> <div class="pN">772</div> <div class="G">‘Lābhā aṅgānaṁ magadhānaṁ,</div> </td> </tr> <tr> <td> <div class="G">Yesāyaṁ paribhuñjati;</div> </td> </tr> <tr> <td> <div class="G">Cīvaraṁ piṇḍapātañca,</div> </td> </tr> <tr> <td> <div class="G">Paccayaṁ sayanāsanaṁ;</div> </td> </tr> <tr> <td> <div class="G">Paccuṭṭhānañca sāmīciṁ,</div> </td> </tr> <tr> <td> <div class="G">Tesaṁ lābhāti cābravi.</div> </td> </tr> </table> </div>
</div>
<div class="q" id="p_19Th1_773"> <div class="divNumber">485.</div> <div class="p"> <table class="singleColumn"> <tr> <td> <div class="pN">773</div> <div class="G">Ajjatagge maṁ sopāka,</div> </td> </tr> <tr> <td> <div class="G">dassanāyopasaṅkama;</div> </td> </tr> <tr> <td> <div class="G">Esā ceva te sopāka,</div> </td> </tr> <tr> <td> <div class="G">bhavatu upasampadā’.</div> </td> </tr> </table> </div>
</div>
<div class="q" id="p_19Th1_774"> <div class="divNumber">486.</div> <div class="p"> <table class="singleColumn"> <tr> <td> <div class="pN">774</div> <div class="G">Jātiyā sattavassohaṁ,</div> </td> </tr> <tr> <td> <div class="G">laddhāna upasampadaṁ;</div> </td> </tr> <tr> <td> <div class="G">Dhāremi antimaṁ dehaṁ,</div> </td> </tr> <tr> <td> <div class="G">aho dhammasudhammatā”ti.</div> </td> </tr> </table> </div>
</div>
<div class="CENTER" id="p_19Th1_775">
<span class="pN">775</span>… Sopāko thero….</div>
</html>
