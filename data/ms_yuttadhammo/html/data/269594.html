<html>
<div class="i">4.1.16 Samāropanahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Samāropanahāravibhaṅga</div>
<div class="q" id="p_27Ne_428"> <div class="divNumber">50.</div> <div class="p">
<span class="pN">428</span>Tattha katamo samāropano hāro? “Ye dhammā yaṁmūlā, ye cekatthā pakāsitā muninā”ti. </div>
</div>
<div class="q" id="p_27Ne_429"> <div class="p">
<span class="pN">429</span>Ekasmiṁ padaṭṭhāne yattakāni padaṭṭhānāni otaranti, sabbāni tāni samāropayitabbāni. Yathā āvaṭṭe hāre bahukāni padaṭṭhānāni otarantīti. Tattha samāropanā catubbidhā padaṭṭhānaṁ, vevacanaṁ, bhāvanā, pahānamiti. </div>
</div>
<div class="q" id="p_27Ne_430"> <div class="p">
<span class="pN">430</span>Tattha katamā padaṭṭhānena samāropanā? </div>
</div>
<div class="q" id="p_27Ne_431"> <div class="p"> <table class="singleColumn"> <tr> <td> <div class="pN">431</div> <div class="G">“Sabbapāpassa akaraṇaṁ,</div> </td> </tr> <tr> <td> <div class="G">kusalassa upasampadā;</div> </td> </tr> <tr> <td> <div class="G">Sacittapariyodāpanaṁ,</div> </td> </tr> <tr> <td> <div class="G">etaṁ buddhāna sāsanan”ti.</div> </td> </tr> </table> </div>
</div>
<div class="q" id="p_27Ne_432"> <div class="p">
<span class="pN">432</span>Tassa kiṁ padaṭṭhānaṁ? Tīṇi sucaritāni—  kāyasucaritaṁ vacīsucaritaṁ manosucaritaṁ—  idaṁ padaṭṭhānaṁ; tattha yaṁ kāyikañca vācasikañca sucaritaṁ, ayaṁ sīlakkhandho. Manosucarite yā anabhijjhā abyāpādo ca, ayaṁ samādhikkhandho. Yā sammādiṭṭhi, ayaṁ paññākkhandho. Idaṁ padaṭṭhānaṁ, tattha sīlakkhandho ca samādhikkhandho ca samatho, paññākkhandho vipassanā. Idaṁ padaṭṭhānaṁ, tattha samathassa phalaṁ rāgavirāgā cetovimutti, vipassanāya phalaṁ avijjāvirāgā paññāvimutti. Idaṁ padaṭṭhānaṁ. </div>
</div>
<div class="q" id="p_27Ne_433"> <div class="p">
<span class="pN">433</span>Vanaṁ vanathassa padaṭṭhānaṁ. Kiñca vanaṁ? Ko ca vanatho? Vanaṁ nāma pañca kāmaguṇā, taṇhā vanatho. Idaṁ padaṭṭhānaṁ. Vanaṁ nāma nimittaggāho “itthī”ti vā “puriso”ti vā. Vanatho nāma tesaṁ tesaṁ aṅgapaccaṅgānaṁ anubyañjanaggāho “aho cakkhu, aho sotaṁ, aho ghānaṁ, aho jivhā, aho kāyo” iti. Idaṁ padaṭṭhānaṁ. Vanaṁ nāma cha ajjhattikabāhirāni āyatanāni apariññātāni. Yaṁ tadubhayaṁ paṭicca uppajjati saṁyojanaṁ, ayaṁ vanatho. Idaṁ padaṭṭhānaṁ. Vanaṁ nāma anusayo. Vanatho nāma pariyuṭṭhānaṁ. Idaṁ padaṭṭhānaṁ. Tenāha bhagavā “chetvā vanañca vanathañcā”ti. Ayaṁ padaṭṭhānena samāropanā. (1) </div>
</div>
<div class="q" id="p_27Ne_434"> <div class="divNumber">51.</div> <div class="p">
<span class="pN">434</span>Tattha katamā vevacanena samāropanā? Rāgavirāgā cetovimutti sekkhaphalaṁ; avijjāvirāgā paññāvimutti asekkhaphalaṁ. Idaṁ vevacanaṁ. Rāgavirāgā cetovimutti anāgāmiphalaṁ; avijjāvirāgā paññāvimutti aggaphalaṁ arahattaṁ. Idaṁ vevacanaṁ. Rāgavirāgā cetovimutti kāmadhātusamatikkamanaṁ; avijjāvirāgā paññāvimutti tedhātusamatikkamanaṁ. Idaṁ vevacanaṁ. Paññindriyaṁ, paññābalaṁ, adhipaññāsikkhā, paññākkhandho, dhammavicayasambojjhaṅgo, upekkhāsambojjhaṅgo, ñāṇaṁ, sammādiṭṭhi, tīraṇā, santīraṇā, hirī, vipassanā, dhamme ñāṇaṁ, sabbaṁ, idaṁ vevacanaṁ. Ayaṁ vevacanena samāropanā. (2) </div>
</div>
<div class="q" id="p_27Ne_435"> <div class="p">
<span class="pN">435</span>Tattha katamā bhāvanāya samāropanā? Yathāha bhagavā “tasmātiha tvaṁ bhikkhu kāye kāyānupassī viharāhi, ātāpī sampajāno satimā vineyya loke abhijjhādomanassaṁ”. Ātāpīti vīriyindriyaṁ. Sampajānoti paññindriyaṁ. Satimāti satindriyaṁ. Vineyya loke abhijjhādomanassanti samādhindriyaṁ. Evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti. Kena kāraṇena? Ekalakkhaṇattā catunnaṁ indriyānaṁ. Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti. Catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti. Catūsu iddhipādesu bhāviyamānesu pañcindriyāni bhāvanāpāripūriṁ gacchanti. Evaṁ sabbe. Kena kāraṇena? Sabbe hi bodhaṅgamā dhammā bodhipakkhiyā niyyānikalakkhaṇena ekalakkhaṇā, te ekalakkhaṇattā bhāvanāpāripūriṁ gacchanti. Ayaṁ bhāvanāya samāropanā. (3) </div>
</div>
<div class="q" id="p_27Ne_436"> <div class="p">
<span class="pN">436</span>Tattha katamā pahānena samāropanā? Kāye kāyānupassī viharanto “asubhe subhan”ti vipallāsaṁ pajahati, kabaḷīkāro cassa āhāro pariññaṁ gacchati, kāmupādānena ca anupādāno bhavati, kāmayogena ca visaṁyutto bhavati, abhijjhākāyaganthena ca vippayujjati, kāmāsavena ca anāsavo bhavati, kāmoghañca uttiṇṇo bhavati, rāgasallena ca visallo bhavati, rūpūpikā cassa viññāṇaṭṭhiti pariññaṁ gacchati, rūpadhātuyaṁ cassa rāgo pahīno bhavati, na ca chandāgatiṁ gacchati. </div>
</div>
<div class="q" id="p_27Ne_437"> <div class="p">
<span class="pN">437</span>Vedanāsu vedanānupassī viharanto “dukkhe sukhan”ti vipallāsaṁ pajahati, phasso cassa āhāro pariññaṁ gacchati, bhavūpādānena ca anupādāno bhavati, bhavayogena ca visaṁyutto bhavati, byāpādakāyaganthena ca vippayujjati, bhavāsavena ca anāsavo bhavati, bhavoghañca uttiṇṇo bhavati, dosasallena ca visallo bhavati, vedanūpikā cassa viññāṇaṭṭhiti pariññaṁ gacchati, vedanādhātuyaṁ cassa rāgo pahīno bhavati, na ca dosāgatiṁ gacchati. </div>
</div>
<div class="q" id="p_27Ne_438"> <div class="p">
<span class="pN">438</span>Citte cittānupassī viharanto “anicce niccan”ti vipallāsaṁ pajahati, viññāṇaṁ cassa āhāro pariññaṁ gacchati, diṭṭhupādānena ca anupādāno bhavati, diṭṭhiyogena ca visaṁyutto bhavati, sīlabbataparāmāsakāyaganthena ca vippayujjati, diṭṭhāsavena ca anāsavo bhavati, diṭṭhoghañca uttiṇṇo bhavati, mānasallena ca visallo bhavati, saññūpikā cassa viññāṇaṭṭhiti pariññaṁ gacchati, saññādhātuyaṁ cassa rāgo pahīno bhavati, na ca bhayāgatiṁ gacchati. </div>
</div>
<div class="q" id="p_27Ne_439"> <div class="p">
<span class="pN">439</span>Dhammesu dhammānupassī viharanto “anattani attā”ti vipallāsaṁ pajahati, manosañcetanā cassa āhāro pariññaṁ gacchati, attavādupādānena ca anupādāno bhavati, avijjāyogena ca visaṁyutto bhavati, idaṁsaccābhinivesakāyaganthena ca vippayujjati, avijjāsavena ca anāsavo bhavati, avijjoghañca uttiṇṇo bhavati, mohasallena ca visallo bhavati, saṅkhārūpikā cassa viññāṇaṭṭhiti pariññaṁ gacchati, saṅkhāradhātuyaṁ cassa rāgo pahīno bhavati, na ca mohāgatiṁ gacchati. Ayaṁ pahānena samāropanā. (4) </div>
</div>
<div class="q" id="p_27Ne_440"> <div class="p">
<span class="pN">440</span>Tenāha āyasmā mahākaccāyano—  </div>
</div>
<div class="q" id="p_27Ne_441"> <div class="p"> <table class="singleColumn"> <tr> <td> <div class="pN">441</div> <div class="G">“Ye dhammā yaṁmūlā,</div> </td> </tr> <tr> <td> <div class="G">Ye cekatthā pakāsitā muninā;</div> </td> </tr> <tr> <td> <div class="G">Te samāropayitabbā,</div> </td> </tr> <tr> <td> <div class="G">Esa samāropano hāro”ti.</div> </td> </tr> </table> </div>
</div>
<div class="CENTER" id="p_27Ne_442">
<span class="pN">442</span>Niyutto samāropano hāro.<br> Niṭṭhito ca hāravibhaṅgo.</div>
</html>
