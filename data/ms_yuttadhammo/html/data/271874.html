<html>
<div class="i">1.63 Upasampadāvidhi</div>
<div class="h">Mahākhandhaka</div>
<div class="h">Upasampadāvidhi</div>
<div class="q" id="p_3V_515"> <div class="divNumber">125.</div> <div class="p">
<span class="pN">515</span>Tena kho pana samayena upasampannā dissanti kuṭṭhikāpi gaṇḍikāpi kilāsikāpi sosikāpi apamārikāpi. Bhagavato etamatthaṁ ārocesuṁ. “Anujānāmi, bhikkhave, upasampādentena terasa antarāyike dhamme pucchituṁ. Evañca pana, bhikkhave, pucchitabbo— ‘santi te evarūpā ābādhā— kuṭṭhaṁ, gaṇḍo, kilāso, soso, apamāro? Manussosi? Purisosi? Bhujissosi? Aṇaṇosi? Nasi rājabhaṭo? Anuññātosi mātāpitūhi? Paripuṇṇavīsativassosi? Paripuṇṇaṁ te pattacīvaraṁ? Kiṁnāmosi? Konāmo te upajjhāyo’”ti? </div>
</div>
<div class="q" id="p_3V_516"> <div class="p">
<span class="pN">516</span>Tena kho pana samayena bhikkhū ananusiṭṭhe upasampadāpekkhe antarāyike dhamme pucchanti. Upasampadāpekkhā vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Anujānāmi, bhikkhave, paṭhamaṁ anusāsitvā pacchā antarāyike dhamme pucchitun”ti. </div>
</div>
<div class="q" id="p_3V_517"> <div class="p">
<span class="pN">517</span>Tattheva saṁghamajjhe anusāsanti. Upasampadāpekkhā tatheva vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Anujānāmi, bhikkhave, ekamantaṁ anusāsitvā saṁghamajjhe antarāyike dhamme pucchituṁ. Evañca pana, bhikkhave, anusāsitabbo— </div>
</div>
<div class="q" id="p_3V_518"> <div class="divNumber">126.</div> <div class="p">
<span class="pN">518</span>Paṭhamaṁ upajjhaṁ gāhāpetabbo. Upajjhaṁ gāhāpetvā pattacīvaraṁ ācikkhitabbaṁ— ‘ayaṁ te patto, ayaṁ saṅghāṭi, ayaṁ uttarāsaṅgo, ayaṁ antaravāsako. Gaccha, amumhi okāse tiṭṭhāhī’”ti. </div>
</div>
<div class="q" id="p_3V_519"> <div class="p">
<span class="pN">519</span>Bālā abyattā anusāsanti. Duranusiṭṭhā upasampadāpekkhā vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Na, bhikkhave, bālena abyattena anusāsitabbo. Yo anusāseyya, āpatti dukkaṭassa. Anujānāmi, bhikkhave, byattena bhikkhunā paṭibalena anusāsitun”ti. </div>
</div>
<div class="q" id="p_3V_520"> <div class="p">
<span class="pN">520</span>Asammatā anusāsanti. Bhagavato etamatthaṁ ārocesuṁ. “Na, bhikkhave, asammatena anusāsitabbo. Yo anusāseyya, āpatti dukkaṭassa. Anujānāmi, bhikkhave, sammatena anusāsituṁ. Evañca pana, bhikkhave, sammannitabbo— attanā vā attānaṁ sammannitabbaṁ, parena vā paro sammannitabbo. </div>
</div>
<div class="q" id="p_3V_521"> <div class="p">
<span class="pN">521</span>Kathañca attanāva attānaṁ sammannitabbaṁ? Byattena bhikkhunā paṭibalena saṁgho ñāpetabbo— ‘suṇātu me, bhante, saṁgho. Itthannāmo itthannāmassa āyasmato upasampadāpekkho. Yadi saṁghassa pattakallaṁ, ahaṁ itthannāmaṁ anusāseyyan’ti. Evaṁ attanāva attānaṁ sammannitabbaṁ. </div>
</div>
<div class="q" id="p_3V_522"> <div class="p">
<span class="pN">522</span>Kathañca pana parena paro sammannitabbo? Byattena bhikkhunā paṭibalena saṁgho ñāpetabbo— ‘suṇātu me, bhante, saṁgho. Itthannāmo itthannāmassa āyasmato upasampadāpekkho. Yadi saṁghassa pattakallaṁ, itthannāmo itthannāmaṁ anusāseyyā’ti. Evaṁ parena paro sammannitabbo. </div>
</div>
<div class="q" id="p_3V_523"> <div class="p">
<span class="pN">523</span>Tena sammatena bhikkhunā upasampadāpekkho upasaṅkamitvā evamassa vacanīyo— ‘suṇasi, itthannāma, ayaṁ te saccakālo bhūtakālo. Yaṁ jātaṁ taṁ saṁghamajjhe pucchante santaṁ atthīti vattabbaṁ, asantaṁ natthīti vattabbaṁ. Mā kho vitthāyi, mā kho maṅku ahosi. Evaṁ taṁ pucchissanti— santi te evarūpā ābādhā— kuṭṭhaṁ, gaṇḍo, kilāso, soso, apamāro? Manussosi? Purisosi? Bhujissosi? Aṇaṇosi? Nasi rājabhaṭo? Anuññātosi mātāpitūhi? Paripuṇṇavīsativassosi? Paripuṇṇaṁ te pattacīvaraṁ? Kiṁnāmosi? Konāmo te upajjhāyo’”ti? </div>
</div>
<div class="q" id="p_3V_524"> <div class="p">
<span class="pN">524</span>Ekato āgacchanti. “Na, bhikkhave, ekato āgantabbaṁ. Anusāsakena paṭhamataraṁ āgantvā saṁgho ñāpetabbo— ‘suṇātu me, bhante, saṁgho. Itthannāmo itthannāmassa āyasmato upasampadāpekkho. Anusiṭṭho so mayā. Yadi saṁghassa pattakallaṁ, itthannāmo āgaccheyyā’ti. ‘Āgacchāhī’ti vattabbo. </div>
</div>
<div class="q" id="p_3V_525"> <div class="p">
<span class="pN">525</span>Ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbo— ‘saṁghaṁ, bhante, upasampadaṁ yācāmi. Ullumpatu maṁ, bhante, saṁgho anukampaṁ upādāya. Dutiyampi, bhante, saṁghaṁ upasampadaṁ yācāmi. Ullumpatu maṁ, bhante, saṁgho anukampaṁ upādāya. Tatiyampi, bhante, saṁghaṁ upasampadaṁ yācāmi. Ullumpatu maṁ, bhante, saṁgho anukampaṁ upādāyā’ti. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_526"> <div class="p">
<span class="pN">526</span>‘Suṇātu me, bhante, saṁgho. Ayaṁ itthannāmo itthannāmassa āyasmato upasampadāpekkho. Yadi saṁghassa pattakallaṁ, ahaṁ itthannāmaṁ antarāyike dhamme puccheyyanti? Suṇasi, itthannāma, ayaṁ te saccakālo bhūtakālo. Yaṁ jātaṁ taṁ pucchāmi. Santaṁ atthīti vattabbaṁ, asantaṁ natthīti vattabbaṁ. Santi te evarūpā ābādhā— kuṭṭhaṁ gaṇḍo kilāso soso apamāro? Manussosi? Purisosi? Bhujissosi? Aṇaṇosi? Nasi rājabhaṭo? Anuññātosi mātāpitūhi? Paripuṇṇavīsativassosi? Paripuṇṇaṁ te pattacīvaraṁ? Kiṁnāmosi? Konāmo te upajjhāyo’ti? Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_527"> <div class="divNumber">127.</div> <div class="p">
<span class="pN">527</span>‘Suṇātu me, bhante, saṁgho. Ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. Itthannāmo saṁghaṁ upasampadaṁ yācati itthannāmena upajjhāyena. Yadi saṁghassa pattakallaṁ, saṁgho itthannāmaṁ upasampādeyya itthannāmena upajjhāyena. Esā ñatti. </div>
</div>
<div class="q" id="p_3V_528"> <div class="p">
<span class="pN">528</span>Suṇātu me, bhante, saṁgho. Ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. Itthannāmo saṁghaṁ upasampadaṁ yācati itthannāmena upajjhāyena. Saṁgho itthannāmaṁ upasampādeti itthannāmena upajjhāyena. Yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya. </div>
</div>
<div class="q" id="p_3V_529"> <div class="p">
<span class="pN">529</span>Dutiyampi etamatthaṁ vadāmi— suṇātu me, bhante, saṁgho. Ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. Itthannāmo saṁghaṁ upasampadaṁ yācati itthannāmena upajjhāyena. Saṁgho itthannāmaṁ upasampādeti itthannāmena upajjhāyena. Yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya. </div>
</div>
<div class="q" id="p_3V_530"> <div class="p">
<span class="pN">530</span>Tatiyampi etamatthaṁ vadāmi— suṇātu me, bhante, saṁgho. Ayaṁ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṁ. Itthannāmo saṁghaṁ upasampadaṁ yācati itthannāmena upajjhāyena. Saṁgho itthannāmaṁ upasampādeti itthannāmena upajjhāyena. Yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya. </div>
</div>
<div class="q" id="p_3V_531"> <div class="p">
<span class="pN">531</span>Upasampanno saṁghena itthannāmo itthannāmena upajjhāyena. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="CENTER" id="p_3V_532">
<span class="pN">532</span>Upasampadākammaṁ niṭṭhitaṁ.</div>
</html>
