<html>
<div class="i">1.1.5.1 Nasuttāharaṇakathā</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Jahatikathā</div>
<div class="h">Nasuttāharaṇakathā</div>
<div class="q" id="p_32Kv_594"> <div class="divNumber">279.</div> <div class="p">
<span class="pN">594</span>๐ Jahati puthujjano kāmarāgabyāpādanti? Āmantā. Accantaṁ jahati, anavasesaṁ jahati, appaṭisandhiyaṁ jahati, samūlaṁ jahati, sataṇhaṁ jahati, sānusayaṁ jahati, ariyena ñāṇena jahati, ariyena maggena jahati, akuppaṁ paṭivijjhanto jahati, anāgāmiphalaṁ sacchikaronto jahatīti? Na hevaṁ vattabbe…pe… . </div>
</div>
<div class="q" id="p_32Kv_595"> <div class="p">
<span class="pN">595</span>๐ Vikkhambheti puthujjano kāmarāgabyāpādanti? Āmantā. Accantaṁ vikkhambheti, anavasesaṁ vikkhambheti, appaṭisandhiyaṁ vikkhambheti, samūlaṁ vikkhambheti, sataṇhaṁ vikkhambheti, sānusayaṁ vikkhambheti, ariyena ñāṇena vikkhambheti, ariyena maggena vikkhambheti, akuppaṁ paṭivijjhanto vikkhambheti, anāgāmiphalaṁ sacchikaronto vikkhambhetīti? Na hevaṁ vattabbe…pe… . </div>
</div>
<div class="q" id="p_32Kv_596"> <div class="p">
<span class="pN">596</span>๐ Jahati anāgāmiphalasacchikiriyāya paṭipanno puggalo kāmarāgabyāpādaṁ, so ca accantaṁ jahati, anavasesaṁ jahati…pe…  anāgāmiphalaṁ sacchikaronto jahatīti? Āmantā. Jahati puthujjano kāmarāgabyāpādaṁ, so ca accantaṁ jahati, anavasesaṁ jahati…pe…  anāgāmiphalaṁ sacchikaronto jahatīti? Na hevaṁ vattabbe…pe… . </div>
</div>
<div class="q" id="p_32Kv_597"> <div class="p">
<span class="pN">597</span>๐ Vikkhambheti anāgāmiphalasacchikiriyāya paṭipanno puggalo kāmarāgabyāpādaṁ, so ca accantaṁ vikkhambheti, anavasesaṁ vikkhambheti…pe…  anāgāmiphalaṁ sacchikaronto vikkhambhetīti? Āmantā. Vikkhambheti puthujjano kāmarāgabyāpādaṁ, so ca accantaṁ vikkhambheti, anavasesaṁ vikkhambheti…pe…  anāgāmiphalaṁ sacchikaronto vikkhambhetīti? Na hevaṁ vattabbe…pe… . </div>
</div>
<div class="q" id="p_32Kv_598"> <div class="p">
<span class="pN">598</span>๐ Jahati puthujjano kāmarāgabyāpādaṁ, so ca na accantaṁ jahati, na anavasesaṁ jahati…pe…  na anāgāmiphalaṁ sacchikaronto jahatīti? Āmantā. Jahati anāgāmiphalasacchikiriyāya paṭipanno puggalo kāmarāgabyāpādaṁ, so ca na accantaṁ jahati…pe…  na anāgāmiphalaṁ sacchikaronto jahatīti? Na hevaṁ vattabbe…pe… . </div>
</div>
<div class="q" id="p_32Kv_599"> <div class="p">
<span class="pN">599</span>๐ Vikkhambheti puthujjano kāmarāgabyāpādaṁ, so ca na accantaṁ vikkhambheti, na anavasesaṁ vikkhambheti…pe…  na anāgāmiphalaṁ sacchikaronto vikkhambhetīti? Āmantā. Vikkhambheti anāgāmiphalasacchikiriyāya paṭipanno puggalo kāmarāgabyāpādaṁ, so ca na accantaṁ vikkhambheti, na anavasesaṁ vikkhambheti…pe…  na anāgāmiphalaṁ sacchikaronto vikkhambhetīti? Na hevaṁ vattabbe…pe… . </div>
</div>
<div class="q" id="p_32Kv_600"> <div class="p">
<span class="pN">600</span>๐ Jahati puthujjano kāmarāgabyāpādanti? Āmantā. Katamena maggenāti? Rūpāvacarena maggenāti. Rūpāvacaro maggo niyyāniko khayagāmī bodhagāmī apacayagāmī anāsavo asaṁyojaniyo aganthaniyo anoghaniyo ayoganiyo anīvaraṇiyo aparāmaṭṭho anupādāniyo asaṁkilesiyoti? Na hevaṁ vattabbe. Nanu rūpāvacaro maggo aniyyāniko na khayagāmī na bodhagāmī na apacayagāmī sāsavo saṁyojaniyo…pe…  saṁkilesiyoti? Āmantā. Hañci rūpāvacaro maggo aniyyāniko na khayagāmī…pe…  saṁkilesiyo, no ca vata re vattabbe—  “jahati puthujjano rūpāvacarena maggena kāmarāgabyāpādan”ti. </div>
</div>
<div class="q" id="p_32Kv_601"> <div class="p">
<span class="pN">601</span>๐ Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṁ, so ca maggo niyyāniko khayagāmī bodhagāmī apacayagāmī anāsavo…pe…  asaṁkilesiyoti? Āmantā. Jahati puthujjano rūpāvacarena maggena kāmarāgabyāpādaṁ, so ca maggo niyyāniko khayagāmī bodhagāmī apacayagāmī anāsavo…pe…  asaṁkilesiyoti? Na hevaṁ vattabbe…pe… . </div>
</div>
<div class="q" id="p_32Kv_602"> <div class="p">
<span class="pN">602</span>๐ Jahati puthujjano rūpāvacarena maggena kāmarāgabyāpādaṁ, so ca maggo aniyyāniko na khayagāmī na bodhagāmī na apacayagāmī sāsavo…pe…  saṁkilesiyoti? Āmantā. Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṁ, so ca maggo aniyyāniko na khayagāmī na bodhagāmī na apacayagāmī sāsavo…pe…  saṁkilesiyoti? Na hevaṁ vattabbe…pe… . </div>
</div>
<div class="q" id="p_32Kv_603"> <div class="divNumber">280.</div> <div class="p">
<span class="pN">603</span>๐ Puthujjano kāmesu vītarāgo saha dhammābhisamayā anāgāmiphale saṇṭhātīti? Āmantā. Arahatte saṇṭhātīti? Na hevaṁ vattabbe…pe… . </div>
</div>
<div class="q" id="p_32Kv_604"> <div class="p">
<span class="pN">604</span>๐ Puthujjano kāmesu vītarāgo saha dhammābhisamayā anāgāmiphale saṇṭhātīti? Āmantā. Apubbaṁ acarimaṁ tayo magge bhāvetīti? Na hevaṁ vattabbe…pe… . </div>
</div>
<div class="q" id="p_32Kv_605"> <div class="p">
<span class="pN">605</span>๐ Apubbaṁ acarimaṁ tayo magge bhāvetīti? Āmantā. Apubbaṁ acarimaṁ tīṇi sāmaññaphalāni sacchikarotīti? Na hevaṁ vattabbe…pe… . </div>
</div>
<div class="q" id="p_32Kv_606"> <div class="p">
<span class="pN">606</span>๐ Apubbaṁ acarimaṁ tīṇi sāmaññaphalāni sacchikarotīti? Āmantā. Tiṇṇaṁ phassānaṁ tissannaṁ vedanānaṁ tissannaṁ saññānaṁ tissannaṁ cetanānaṁ tiṇṇaṁ cittānaṁ tissannaṁ saddhānaṁ tiṇṇaṁ vīriyānaṁ tissannaṁ satīnaṁ tiṇṇaṁ samādhīnaṁ tissannaṁ paññānaṁ samodhānaṁ hotīti? Na hevaṁ vattabbe…pe… . </div>
</div>
<div class="q" id="p_32Kv_607"> <div class="p">
<span class="pN">607</span>๐ Puthujjano kāmesu vītarāgo saha dhammābhisamayā anāgāmiphale saṇṭhātīti? Āmantā. Sotāpattimaggenāti? Na hevaṁ vattabbe…pe… . </div>
</div>
<div class="q" id="p_32Kv_608"> <div class="p">
<span class="pN">608</span>Sakadāgāmimaggenāti? Na hevaṁ vattabbe. Katamena maggenāti? Anāgāmimaggenāti. Anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatīti? Na hevaṁ vattabbe…pe… . </div>
</div>
</html>
