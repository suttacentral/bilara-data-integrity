<html>
<div class="i">1.5 Brahmayācanakathā</div>
<div class="h">Mahākhandhaka</div>
<div class="h">Brahmayācanakathā</div>
<div class="q" id="p_3V_25"> <div class="divNumber">7.</div> <div class="p">
<span class="pN">25</span>Atha kho bhagavā sattāhassa accayena tamhā samādhimhā vuṭṭhahitvā rājāyatanamūlā yena ajapālanigrodho tenupasaṅkami. Tatra sudaṁ bhagavā ajapālanigrodhamūle viharati. Atha kho bhagavato rahogatassa paṭisallīnassa evaṁ cetaso parivitakko udapādi— “adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṁ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo; idampi kho ṭhānaṁ sududdasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. Ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā”ti. Apissu bhagavantaṁ imā anacchariyā gāthāyo paṭibhaṁsu pubbe assutapubbā— </div>
</div>
<div class="q" id="p_3V_26"> <div class="p"> <table class="singleColumn"> <tr> <td> <div class="pN">26</div> <div class="G">“Kicchena me adhigataṁ,</div> </td> </tr> <tr> <td> <div class="G">halaṁ dāni pakāsituṁ;</div> </td> </tr> <tr> <td> <div class="G">Rāgadosaparetehi,</div> </td> </tr> <tr> <td> <div class="G">nāyaṁ dhammo susambudho.</div> </td> </tr> </table> </div>
</div>
<div class="q" id="p_3V_27"> <div class="p"> <table class="singleColumn"> <tr> <td> <div class="pN">27</div> <div class="G">Paṭisotagāmiṁ nipuṇaṁ,</div> </td> </tr> <tr> <td> <div class="G">gambhīraṁ duddasaṁ aṇuṁ;</div> </td> </tr> <tr> <td> <div class="G">Rāgarattā na dakkhanti,</div> </td> </tr> <tr> <td> <div class="G">tamokhandhena āvuṭā”ti.</div> </td> </tr> </table> </div>
</div>
<div class="q" id="p_3V_28"> <div class="p">
<span class="pN">28</span>Itiha bhagavato paṭisañcikkhato appossukkatāya cittaṁ namati, no dhammadesanāya. </div>
</div>
<div class="q" id="p_3V_29"> <div class="divNumber">8.</div> <div class="p">
<span class="pN">29</span>Atha kho brahmuno sahampatissa bhagavato cetasā cetoparivitakkamaññāya etadahosi— “nassati vata bho loko, vinassati vata bho loko, yatra hi nāma tathāgatassa arahato sammāsambuddhassa appossukkatāya cittaṁ namati, no dhammadesanāyā”ti. Atha kho brahmā sahampati— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— brahmaloke antarahito bhagavato purato pāturahosi. Atha kho brahmā sahampati ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena bhagavā tenañjaliṁ paṇāmetvā bhagavantaṁ etadavoca— “desetu, bhante, bhagavā dhammaṁ, desetu sugato dhammaṁ. Santi sattā apparajakkhajātikā, assavanatā dhammassa parihāyanti, bhavissanti dhammassa aññātāro”ti. Idamavoca brahmā sahampati, idaṁ vatvāna athāparaṁ etadavoca— </div>
</div>
<div class="q" id="p_3V_30"> <div class="p"> <table class="singleColumn"> <tr> <td> <div class="pN">30</div> <div class="G">“Pāturahosi magadhesu pubbe,</div> </td> </tr> <tr> <td> <div class="G">Dhammo asuddho samalehi cintito;</div> </td> </tr> <tr> <td> <div class="G">Apāpuretaṁ amatassa dvāraṁ,</div> </td> </tr> <tr> <td> <div class="G">Suṇantu dhammaṁ vimalenānubuddhaṁ.</div> </td> </tr> </table> </div>
</div>
<div class="q" id="p_3V_31"> <div class="p"> <table class="singleColumn"> <tr> <td> <div class="pN">31</div> <div class="G">Sele yathā pabbatamuddhaniṭṭhito,</div> </td> </tr> <tr> <td> <div class="G">Yathāpi passe janataṁ samantato;</div> </td> </tr> <tr> <td> <div class="G">Tathūpamaṁ dhammamayaṁ sumedha,</div> </td> </tr> <tr> <td> <div class="G">Pāsādamāruyha samantacakkhu;</div> </td> </tr> <tr> <td> <div class="G">Sokāvatiṇṇaṁ janatamapetasoko,</div> </td> </tr> <tr> <td> <div class="G">Avekkhassu jātijarābhibhūtaṁ.</div> </td> </tr> </table> </div>
</div>
<div class="q" id="p_3V_32"> <div class="p"> <table class="singleColumn"> <tr> <td> <div class="pN">32</div> <div class="G">Uṭṭhehi vīra vijitasaṅgāma,</div> </td> </tr> <tr> <td> <div class="G">Satthavāha aṇaṇa vicara loke;</div> </td> </tr> <tr> <td> <div class="G">Desassu bhagavā dhammaṁ,</div> </td> </tr> <tr> <td> <div class="G">Aññātāro bhavissantī”ti.</div> </td> </tr> </table> </div>
</div>
<div class="q" id="p_3V_33"> <div class="p">
<span class="pN">33</span>Evaṁ vutte, bhagavā brahmānaṁ sahampatiṁ etadavoca— “mayhampi kho, brahme, etadahosi— ‘adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṁ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo; idampi kho ṭhānaṁ sududdasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. Ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā’ti. Apissu maṁ, brahme, imā anacchariyā gāthāyo paṭibhaṁsu pubbe assutapubbā— </div>
</div>
<div class="q" id="p_3V_34"> <div class="p"> <table class="singleColumn"> <tr> <td> <div class="pN">34</div> <div class="G">‘Kicchena me adhigataṁ,</div> </td> </tr> <tr> <td> <div class="G">halaṁ dāni pakāsituṁ;</div> </td> </tr> <tr> <td> <div class="G">Rāgadosaparetehi,</div> </td> </tr> <tr> <td> <div class="G">nāyaṁ dhammo susambudho.</div> </td> </tr> </table> </div>
</div>
<div class="q" id="p_3V_35"> <div class="p"> <table class="singleColumn"> <tr> <td> <div class="pN">35</div> <div class="G">Paṭisotagāmiṁ nipuṇaṁ,</div> </td> </tr> <tr> <td> <div class="G">gambhīraṁ duddasaṁ aṇuṁ;</div> </td> </tr> <tr> <td> <div class="G">Rāgarattā na dakkhanti,</div> </td> </tr> <tr> <td> <div class="G">tamokhandhena āvuṭā’ti.</div> </td> </tr> </table> </div>
</div>
<div class="q" id="p_3V_36"> <div class="p">
<span class="pN">36</span>Itiha me, brahme, paṭisañcikkhato appossukkatāya cittaṁ namati no dhammadesanāyā”ti. </div>
</div>
<div class="q" id="p_3V_37"> <div class="p">
<span class="pN">37</span>Dutiyampi kho brahmā sahampati bhagavantaṁ etadavoca— “desetu, bhante, bhagavā dhammaṁ, desetu sugato dhammaṁ; santi sattā apparajakkhajātikā, assavanatā dhammassa parihāyanti, bhavissanti dhammassa aññātāro”ti. Idamavoca brahmā sahampati, idaṁ vatvāna athāparaṁ etadavoca— </div>
</div>
<div class="q" id="p_3V_38"> <div class="p"> <table class="singleColumn"> <tr> <td> <div class="pN">38</div> <div class="G">“Pāturahosi magadhesu pubbe,</div> </td> </tr> <tr> <td> <div class="G">Dhammo asuddho samalehi cintito;</div> </td> </tr> <tr> <td> <div class="G">Apāpuretaṁ amatassa dvāraṁ,</div> </td> </tr> <tr> <td> <div class="G">Suṇantu dhammaṁ vimalenānubuddhaṁ.</div> </td> </tr> </table> </div>
</div>
<div class="q" id="p_3V_39"> <div class="p"> <table class="singleColumn"> <tr> <td> <div class="pN">39</div> <div class="G">Sele yathā pabbatamuddhaniṭṭhito,</div> </td> </tr> <tr> <td> <div class="G">Yathāpi passe janataṁ samantato;</div> </td> </tr> <tr> <td> <div class="G">Tathūpamaṁ dhammamayaṁ sumedha,</div> </td> </tr> <tr> <td> <div class="G">Pāsādamāruyha samantacakkhu;</div> </td> </tr> <tr> <td> <div class="G">Sokāvatiṇṇaṁ janatamapetasoko,</div> </td> </tr> <tr> <td> <div class="G">Avekkhassu jātijarābhibhūtaṁ.</div> </td> </tr> </table> </div>
</div>
<div class="q" id="p_3V_40"> <div class="p"> <table class="singleColumn"> <tr> <td> <div class="pN">40</div> <div class="G">Uṭṭhehi vīra vijitasaṅgāma,</div> </td> </tr> <tr> <td> <div class="G">Satthavāha aṇaṇa vicara loke;</div> </td> </tr> <tr> <td> <div class="G">Desassu bhagavā dhammaṁ,</div> </td> </tr> <tr> <td> <div class="G">Aññātāro bhavissantī”ti.</div> </td> </tr> </table> </div>
</div>
<div class="q" id="p_3V_41"> <div class="p">
<span class="pN">41</span>Dutiyampi kho bhagavā brahmānaṁ sahampatiṁ etadavoca— “mayhampi kho, brahme, etadahosi— ‘adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṁ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo; idampi kho ṭhānaṁ sududdasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. Ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā’ti. Apissu maṁ, brahme, imā anacchariyā gāthāyo paṭibhaṁsu pubbe assutapubbā— </div>
</div>
<div class="q" id="p_3V_42"> <div class="p"> <table class="singleColumn"> <tr> <td> <div class="pN">42</div> <div class="G">‘Kicchena me adhigataṁ,</div> </td> </tr> <tr> <td> <div class="G">halaṁ dāni pakāsituṁ;</div> </td> </tr> <tr> <td> <div class="G">Rāgadosaparetehi,</div> </td> </tr> <tr> <td> <div class="G">nāyaṁ dhammo susambudho.</div> </td> </tr> </table> </div>
</div>
<div class="q" id="p_3V_43"> <div class="p"> <table class="singleColumn"> <tr> <td> <div class="pN">43</div> <div class="G">Paṭisotagāmiṁ nipuṇaṁ,</div> </td> </tr> <tr> <td> <div class="G">gambhīraṁ duddasaṁ aṇuṁ;</div> </td> </tr> <tr> <td> <div class="G">Rāgarattā na dakkhanti,</div> </td> </tr> <tr> <td> <div class="G">tamokhandhena āvuṭā’ti.</div> </td> </tr> </table> </div>
</div>
<div class="q" id="p_3V_44"> <div class="p">
<span class="pN">44</span>Itiha me, brahme, paṭisañcikkhato appossukkatāya cittaṁ namati, no dhammadesanāyā”ti. </div>
</div>
<div class="q" id="p_3V_45"> <div class="p">
<span class="pN">45</span>Tatiyampi kho brahmā sahampati bhagavantaṁ etadavoca— “desetu, bhante, bhagavā dhammaṁ, desetu sugato dhammaṁ. Santi sattā apparajakkhajātikā, assavanatā dhammassa parihāyanti, bhavissanti dhammassa aññātāro”ti. Idamavoca brahmā sahampati, idaṁ vatvāna athāparaṁ etadavoca— </div>
</div>
<div class="q" id="p_3V_46"> <div class="p"> <table class="singleColumn"> <tr> <td> <div class="pN">46</div> <div class="G">“Pāturahosi magadhesu pubbe,</div> </td> </tr> <tr> <td> <div class="G">Dhammo asuddho samalehi cintito;</div> </td> </tr> <tr> <td> <div class="G">Apāpuretaṁ amatassa dvāraṁ,</div> </td> </tr> <tr> <td> <div class="G">Suṇantu dhammaṁ vimalenānubuddhaṁ.</div> </td> </tr> </table> </div>
</div>
<div class="q" id="p_3V_47"> <div class="p"> <table class="singleColumn"> <tr> <td> <div class="pN">47</div> <div class="G">Sele yathā pabbatamuddhaniṭṭhito,</div> </td> </tr> <tr> <td> <div class="G">Yathāpi passe janataṁ samantato;</div> </td> </tr> <tr> <td> <div class="G">Tathūpamaṁ dhammamayaṁ sumedha,</div> </td> </tr> <tr> <td> <div class="G">Pāsādamāruyha samantacakkhu;</div> </td> </tr> <tr> <td> <div class="G">Sokāvatiṇṇaṁ janatamapetasoko,</div> </td> </tr> <tr> <td> <div class="G">Avekkhassu jātijarābhibhūtaṁ.</div> </td> </tr> </table> </div>
</div>
<div class="q" id="p_3V_48"> <div class="p"> <table class="singleColumn"> <tr> <td> <div class="pN">48</div> <div class="G">Uṭṭhehi vīra vijitasaṅgāma,</div> </td> </tr> <tr> <td> <div class="G">Satthavāha aṇaṇa vicara loke;</div> </td> </tr> <tr> <td> <div class="G">Desassu bhagavā dhammaṁ,</div> </td> </tr> <tr> <td> <div class="G">Aññātāro bhavissantī”ti.</div> </td> </tr> </table> </div>
</div>
<div class="q" id="p_3V_49"> <div class="divNumber">9.</div> <div class="p">
<span class="pN">49</span>Atha kho bhagavā brahmuno ca ajjhesanaṁ viditvā sattesu ca kāruññataṁ paṭicca buddhacakkhunā lokaṁ volokesi. Addasā kho bhagavā buddhacakkhunā lokaṁ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante. Seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni anto nimuggaposīni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni samodakaṁ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakaṁ accuggamma ṭhitāni anupalittāni udakena; evamevaṁ bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante; disvāna brahmānaṁ sahampatiṁ gāthāya paccabhāsi— </div>
</div>
<div class="q" id="p_3V_50"> <div class="p"> <table class="singleColumn"> <tr> <td> <div class="pN">50</div> <div class="G">“Apārutā tesaṁ amatassa dvārā,</div> </td> </tr> <tr> <td> <div class="G">Ye sotavanto pamuñcantu saddhaṁ;</div> </td> </tr> <tr> <td> <div class="G">Vihiṁsasaññī paguṇaṁ na bhāsiṁ,</div> </td> </tr> <tr> <td> <div class="G">Dhammaṁ paṇītaṁ manujesu brahme”ti.</div> </td> </tr> </table> </div>
</div>
<div class="q" id="p_3V_51"> <div class="p">
<span class="pN">51</span>Atha kho brahmā sahampati— “katāvakāso khomhi bhagavatā dhammadesanāyā”ti bhagavantaṁ abhivādetvā padakkhiṇaṁ katvā tatthevantaradhāyi. </div>
</div>
<div class="CENTER" id="p_3V_52">
<span class="pN">52</span>Brahmayācanakathā niṭṭhitā.</div>
</html>
