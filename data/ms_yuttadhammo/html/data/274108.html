<html>
<div class="i">8.2.11 Pāpasāmaṇerīsutta</div>
<div class="h">Lakkhaṇasaṁyutta</div>
<div class="h">Dutiyavagga</div>
<div class="h">Pāpasāmaṇerīsutta</div>
<div class="q" id="p_12S2_1204"> <div class="divNumber">222.</div> <div class="p">
<span class="pN">1204</span>“Idhāhaṁ, āvuso, gijjhakūṭā pabbatā orohanto addasaṁ sāmaṇeriṁ vehāsaṁ gacchantiṁ. Tassā saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāyabandhanampi ādittaṁ sampajjalitaṁ sajotibhūtaṁ, kāyopi āditto sampajjalito sajotibhūto. Sā sudaṁ aṭṭassaraṁ karoti. Tassa mayhaṁ, āvuso, etadahosi—  ‘acchariyaṁ vata bho, abbhutaṁ vata bho. Evarūpopi nāma satto bhavissati. Evarūpopi nāma yakkho bhavissati. Evarūpopi nāma attabhāvapaṭilābho bhavissatī’”ti. </div>
</div>
<div class="q" id="p_12S2_1205"> <div class="p">
<span class="pN">1205</span>Atha kho bhagavā bhikkhū āmantesi—  “cakkhubhūtā vata, bhikkhave, sāvakā viharanti; ñāṇabhūtā vata, bhikkhave, sāvakā viharanti, yatra hi nāma sāvako evarūpaṁ ñassati vā dakkhati vā sakkhiṁ vā karissati. Pubbeva me sā, bhikkhave, sāmaṇerī diṭṭhā ahosi. Api cāhaṁ na byākāsiṁ. Ahañcetaṁ byākareyyaṁ, pare ca me na saddaheyyuṁ. Ye me na saddaheyyuṁ, tesaṁ taṁ assa dīgharattaṁ ahitāya dukkhāya. Esā, bhikkhave, sāmaṇerī kassapassa sammāsambuddhassa pāvacane pāpasāmaṇerī ahosi. Sā tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṁ attabhāvapaṭilābhaṁ paṭisaṁvedayatī”ti. </div>
</div>
<div class="CENTER" id="p_12S2_1206">
<span class="pN">1206</span>Ekādasamaṁ.</div>
<div class="CENTER" id="p_12S2_1207">
<span class="pN">1207</span>Dutiyo vaggo.</div>
<div class="SUMMARY" id="p_12S2_1208">
<span class="pN">1208</span><span class="firstLetter">T</span>assuddānaṁ</div>
<div class="q" id="p_12S2_1209"> <div class="p"> <table class="singleColumn"> <tr> <td> <div class="pN">1209</div> <div class="G">Kūpe nimuggo hi so pāradāriko,</div> </td> </tr> <tr> <td> <div class="G">Gūthakhādi ahu duṭṭhabrāhmaṇo;</div> </td> </tr> <tr> <td> <div class="G">Nicchavitthi aticārinī ahu,</div> </td> </tr> <tr> <td> <div class="G">Maṅgulitthi ahu ikkhaṇitthikā;</div> </td> </tr> <tr> <td> <div class="G">Okilini sapattaṅgārokiri,</div> </td> </tr> <tr> <td> <div class="G">Sīsacchinno ahu coraghātako.</div> </td> </tr> </table> </div>
</div>
<div class="q" id="p_12S2_1210"> <div class="p"> <table class="singleColumn"> <tr> <td> <div class="pN">1210</div> <div class="G">Bhikkhu bhikkhunī sikkhamānā,</div> </td> </tr> <tr> <td> <div class="G">Sāmaṇero atha sāmaṇerikā;</div> </td> </tr> <tr> <td> <div class="G">Kassapassa vinayasmiṁ pabbajjaṁ,</div> </td> </tr> <tr> <td> <div class="G">Pāpakammaṁ kariṁsu tāvadeti.</div> </td> </tr> </table> </div>
</div>
<div class="ENDH3" id="p_12S2_1211">
<span class="pN">1211</span>Lakkhaṇasaṁyuttaṁ samattaṁ.</div>
</html>
