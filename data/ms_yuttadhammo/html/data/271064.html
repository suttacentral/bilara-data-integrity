<html>
<div class="i">1.1.1.17 Abhiññānuyoga</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Puggalakathā</div>
<div class="h">Abhiññānuyoga</div>
<div class="q" id="p_32Kv_321"> <div class="divNumber">193.</div> <div class="p">
<span class="pN">321</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu atthi koci iddhiṁ vikubbatīti? Āmantā. Hañci atthi koci iddhiṁ vikubbati, tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_322"> <div class="divNumber">194.</div> <div class="p">
<span class="pN">322</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu atthi koci dibbāya sotadhātuyā saddaṁ suṇāti…pe… paracittaṁ vijānāti… pubbenivāsaṁ anussarati… dibbena cakkhunā rūpaṁ passati… āsavānaṁ khayaṁ sacchikarotīti? Āmantā. Hañci atthi koci āsavānaṁ khayaṁ sacchikaroti, tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_323"> <div class="divNumber">195.</div> <div class="p">
<span class="pN">323</span>๐Atthi koci iddhiṁ vikubbatīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Yo iddhiṁ vikubbati, sveva puggalo? Yo iddhiṁ na vikubbati, na so puggaloti? Na hevaṁ vattabbe…pe…. </div>
</div>
<div class="q" id="p_32Kv_324"> <div class="divNumber">196.</div> <div class="p">
<span class="pN">324</span>๐Yo dibbāya sotadhātuyā saddaṁ suṇāti…pe… yo paracittaṁ vijānāti… yo pubbenivāsaṁ anussarati… yo dibbena cakkhunā rūpaṁ passati… yo āsavānaṁ khayaṁ sacchikaroti, sveva puggalo? Yo āsavānaṁ khayaṁ na sacchikaroti, na so puggaloti? Na hevaṁ vattabbe…pe…. </div>
</div>
<div class="CENTER" id="p_32Kv_325">
<span class="pN">325</span>Abhiññānuyogo.</div>
</html>
