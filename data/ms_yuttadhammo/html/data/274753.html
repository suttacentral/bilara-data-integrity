<html>
<div class="i">4.1.10 Dutiyavibhaṅgasutta</div>
<div class="h">Indriyasaṁyutta</div>
<div class="h">Suddhikavagga</div>
<div class="h">Dutiyavibhaṅgasutta</div>
<div class="q" id="p_14S5_1024"> <div class="divNumber">480.</div> <div class="p">
<span class="pN">1024</span>“Pañcimāni, bhikkhave, indriyāni. Katamāni pañca? Saddhindriyaṁ…pe…  paññindriyaṁ. Katamañca, bhikkhave, saddhindriyaṁ? Idha, bhikkhave, ariyasāvako saddho hoti, saddahati tathāgatassa bodhiṁ—  ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti—  idaṁ vuccati, bhikkhave, saddhindriyaṁ. </div>
</div>
<div class="q" id="p_14S5_1025"> <div class="p">
<span class="pN">1025</span>Katamañca, bhikkhave, vīriyindriyaṁ? Idha, bhikkhave, ariyasāvako āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati; uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati; anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati; uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati—  idaṁ vuccati, bhikkhave, vīriyindriyaṁ. </div>
</div>
<div class="q" id="p_14S5_1026"> <div class="p">
<span class="pN">1026</span>Katamañca, bhikkhave, satindriyaṁ? Idha, bhikkhave, ariyasāvako satimā hoti paramena satinepakkena samannāgato, cirakatampi cirabhāsitampi saritā anussaritā. So kāye kāyānupassī viharati ātāpī sampajāno satimā, vineyya loke abhijjhādomanassaṁ; vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṁ—  idaṁ vuccati, bhikkhave, satindriyaṁ. </div>
</div>
<div class="q" id="p_14S5_1027"> <div class="p">
<span class="pN">1027</span>Katamañca, bhikkhave, samādhindriyaṁ? Idha, bhikkhave, ariyasāvako vossaggārammaṇaṁ karitvā labhati samādhiṁ, labhati cittassa ekaggataṁ. So vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati. Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati—  idaṁ vuccati, bhikkhave, samādhindriyaṁ. </div>
</div>
<div class="q" id="p_14S5_1028"> <div class="p">
<span class="pN">1028</span>Katamañca, bhikkhave, paññindriyaṁ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya, sammā dukkhakkhayagāminiyā. So ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti—  idaṁ vuccati, bhikkhave, paññindriyaṁ. Imāni kho, bhikkhave, pañcindriyānī”ti. </div>
</div>
<div class="CENTER" id="p_14S5_1029">
<span class="pN">1029</span>Dasamaṁ.</div>
<div class="CENTER" id="p_14S5_1030">
<span class="pN">1030</span>Suddhikavaggo paṭhamo.</div>
<div class="SUMMARY" id="p_14S5_1031">
<span class="pN">1031</span><span class="firstLetter">T</span>assuddānaṁ</div>
<div class="q" id="p_14S5_1032"> <div class="p"> <table class="singleColumn"> <tr> <td> <div class="pN">1032</div> <div class="G">Suddhikañceva dve sotā,</div> </td> </tr> <tr> <td> <div class="G">arahantā apare duve;</div> </td> </tr> <tr> <td> <div class="G">Samaṇabrāhmaṇā daṭṭhabbaṁ,</div> </td> </tr> <tr> <td> <div class="G">vibhaṅgā apare duveti.</div> </td> </tr> </table> </div>
</div>
</html>
