<html>
<div class="i">41.1 Tissametteyyattheraapadāna</div>
<div class="h">Metteyyavagga</div>
<div class="h">Tissametteyyattheraapadāna</div>
<div class="q" id="p_20Ap1_4847"> <div class="divNumber">1.</div> <div class="p"> <table class="singleColumn"> <tr> <td> <div class="pN">4847</div> <div class="G">“Pabbhārakūṭaṁ nissāya,</div> </td> </tr> <tr> <td> <div class="G">sobhito nāma tāpaso;</div> </td> </tr> <tr> <td> <div class="G">Pavattaphalaṁ bhuñjitvā,</div> </td> </tr> <tr> <td> <div class="G">vasati pabbatantare.</div> </td> </tr> </table> </div>
</div>
<div class="q" id="p_20Ap1_4848"> <div class="divNumber">2.</div> <div class="p"> <table class="singleColumn"> <tr> <td> <div class="pN">4848</div> <div class="G">Aggiṁ dāruṁ āharitvā,</div> </td> </tr> <tr> <td> <div class="G">ujjālesiṁ ahaṁ tadā;</div> </td> </tr> <tr> <td> <div class="G">Uttamatthaṁ gavesanto,</div> </td> </tr> <tr> <td> <div class="G">brahmalokūpapattiyā.</div> </td> </tr> </table> </div>
</div>
<div class="q" id="p_20Ap1_4849"> <div class="divNumber">3.</div> <div class="p"> <table class="singleColumn"> <tr> <td> <div class="pN">4849</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi mama santike.</div> </td> </tr> </table> </div>
</div>
<div class="q" id="p_20Ap1_4850"> <div class="divNumber">4.</div> <div class="p"> <table class="singleColumn"> <tr> <td> <div class="pN">4850</div> <div class="G">‘Kiṁ karosi mahāpuñña,</div> </td> </tr> <tr> <td> <div class="G">dehi me aggidārukaṁ;</div> </td> </tr> <tr> <td> <div class="G">Ahamaggiṁ paricare,</div> </td> </tr> <tr> <td> <div class="G">tato me suddhi hohiti’.</div> </td> </tr> </table> </div>
</div>
<div class="q" id="p_20Ap1_4851"> <div class="divNumber">5.</div> <div class="p"> <table class="singleColumn"> <tr> <td> <div class="pN">4851</div> <div class="G">‘Subhaddako tvaṁ manuje,</div> </td> </tr> <tr> <td> <div class="G">devate tvaṁ pajānasi;</div> </td> </tr> <tr> <td> <div class="G">Tuvaṁ aggiṁ paricara,</div> </td> </tr> <tr> <td> <div class="G">handa te aggidārukaṁ’.</div> </td> </tr> </table> </div>
</div>
<div class="q" id="p_20Ap1_4852"> <div class="divNumber">6.</div> <div class="p"> <table class="singleColumn"> <tr> <td> <div class="pN">4852</div> <div class="G">Tato kaṭṭhaṁ gahetvāna,</div> </td> </tr> <tr> <td> <div class="G">aggiṁ ujjālayī jino;</div> </td> </tr> <tr> <td> <div class="G">Na tattha kaṭṭhaṁ pajjhāyi,</div> </td> </tr> <tr> <td> <div class="G">pāṭiheraṁ mahesino.</div> </td> </tr> </table> </div>
</div>
<div class="q" id="p_20Ap1_4853"> <div class="divNumber">7.</div> <div class="p"> <table class="singleColumn"> <tr> <td> <div class="pN">4853</div> <div class="G">‘Na te aggi pajjalati,</div> </td> </tr> <tr> <td> <div class="G">āhutī te na vijjati;</div> </td> </tr> <tr> <td> <div class="G">Niratthakaṁ vataṁ tuyhaṁ,</div> </td> </tr> <tr> <td> <div class="G">aggiṁ paricarassu me’.</div> </td> </tr> </table> </div>
</div>
<div class="q" id="p_20Ap1_4854"> <div class="divNumber">8.</div> <div class="p"> <table class="singleColumn"> <tr> <td> <div class="pN">4854</div> <div class="G">‘Kīdiso so mahāvīra,</div> </td> </tr> <tr> <td> <div class="G">aggi tava pavuccati;</div> </td> </tr> <tr> <td> <div class="G">Mayhampi kathayassetaṁ,</div> </td> </tr> <tr> <td> <div class="G">ubho paricarāmase’.</div> </td> </tr> </table> </div>
</div>
<div class="q" id="p_20Ap1_4855"> <div class="divNumber">9.</div> <div class="p"> <table class="singleColumn"> <tr> <td> <div class="pN">4855</div> <div class="G">‘Hetudhammanirodhāya,</div> </td> </tr> <tr> <td> <div class="G">kilesasamaṇāya ca;</div> </td> </tr> <tr> <td> <div class="G">Issāmacchariyaṁ hitvā,</div> </td> </tr> <tr> <td> <div class="G">tayo ete mamāhutī’.</div> </td> </tr> </table> </div>
</div>
<div class="q" id="p_20Ap1_4856"> <div class="divNumber">10.</div> <div class="p"> <table class="singleColumn"> <tr> <td> <div class="pN">4856</div> <div class="G">‘Kīdiso tvaṁ mahāvīra,</div> </td> </tr> <tr> <td> <div class="G">kathaṁ gottosi mārisa;</div> </td> </tr> <tr> <td> <div class="G">Ācārapaṭipatti te,</div> </td> </tr> <tr> <td> <div class="G">bāḷhaṁ kho mama ruccati’.</div> </td> </tr> </table> </div>
</div>
<div class="q" id="p_20Ap1_4857"> <div class="divNumber">11.</div> <div class="p"> <table class="singleColumn"> <tr> <td> <div class="pN">4857</div> <div class="G">‘Khattiyamhi kule jāto,</div> </td> </tr> <tr> <td> <div class="G">abhiññāpāramiṁ gato;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">natthi dāni punabbhavo’.</div> </td> </tr> </table> </div>
</div>
<div class="q" id="p_20Ap1_4858"> <div class="divNumber">12.</div> <div class="p"> <table class="singleColumn"> <tr> <td> <div class="pN">4858</div> <div class="G">‘Yadi buddhosi sabbaññū,</div> </td> </tr> <tr> <td> <div class="G">pabhaṅkara tamonuda;</div> </td> </tr> <tr> <td> <div class="G">Namassissāmi taṁ deva,</div> </td> </tr> <tr> <td> <div class="G">dukkhassantakaro tuvaṁ’.</div> </td> </tr> </table> </div>
</div>
<div class="q" id="p_20Ap1_4859"> <div class="divNumber">13.</div> <div class="p"> <table class="singleColumn"> <tr> <td> <div class="pN">4859</div> <div class="G">Pattharitvājinacammaṁ,</div> </td> </tr> <tr> <td> <div class="G">nisīdanamadāsahaṁ;</div> </td> </tr> <tr> <td> <div class="G">Nisīda nātha sabbaññu,</div> </td> </tr> <tr> <td> <div class="G">upaṭṭhissāmahaṁ tuvaṁ.</div> </td> </tr> </table> </div>
</div>
<div class="q" id="p_20Ap1_4860"> <div class="divNumber">14.</div> <div class="p"> <table class="singleColumn"> <tr> <td> <div class="pN">4860</div> <div class="G">Nisīdi bhagavā tattha,</div> </td> </tr> <tr> <td> <div class="G">ajinamhi suvitthate;</div> </td> </tr> <tr> <td> <div class="G">Nimantayitvā sambuddhaṁ,</div> </td> </tr> <tr> <td> <div class="G">pabbataṁ agamāsahaṁ.</div> </td> </tr> </table> </div>
</div>
<div class="q" id="p_20Ap1_4861"> <div class="divNumber">15.</div> <div class="p"> <table class="singleColumn"> <tr> <td> <div class="pN">4861</div> <div class="G">Khāribhārañca pūretvā,</div> </td> </tr> <tr> <td> <div class="G">tindukaphalamāhariṁ;</div> </td> </tr> <tr> <td> <div class="G">Madhunā yojayitvāna,</div> </td> </tr> <tr> <td> <div class="G">phalaṁ buddhassadāsahaṁ.</div> </td> </tr> </table> </div>
</div>
<div class="q" id="p_20Ap1_4862"> <div class="divNumber">16.</div> <div class="p"> <table class="singleColumn"> <tr> <td> <div class="pN">4862</div> <div class="G">Mama nijjhāyamānassa,</div> </td> </tr> <tr> <td> <div class="G">paribhuñji tadā jino;</div> </td> </tr> <tr> <td> <div class="G">Tattha cittaṁ pasādesiṁ,</div> </td> </tr> <tr> <td> <div class="G">pekkhanto lokanāyakaṁ.</div> </td> </tr> </table> </div>
</div>
<div class="q" id="p_20Ap1_4863"> <div class="divNumber">17.</div> <div class="p"> <table class="singleColumn"> <tr> <td> <div class="pN">4863</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mamassame nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4864"> <div class="divNumber">18.</div> <div class="p"> <table class="singleColumn"> <tr> <td> <div class="pN">4864</div> <div class="G">‘Yo maṁ phalena tappesi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4865"> <div class="divNumber">19.</div> <div class="p"> <table class="singleColumn"> <tr> <td> <div class="pN">4865</div> <div class="G">Pañcavīsatikkhattuṁ so,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_4866"> <div class="divNumber">20.</div> <div class="p"> <table class="singleColumn"> <tr> <td> <div class="pN">4866</div> <div class="G">Tassa saṅkappamaññāya,</div> </td> </tr> <tr> <td> <div class="G">pubbakammasamaṅgino;</div> </td> </tr> <tr> <td> <div class="G">Annaṁ pānañca vatthañca,</div> </td> </tr> <tr> <td> <div class="G">sayanañca mahārahaṁ.</div> </td> </tr> </table> </div>
</div>
<div class="q" id="p_20Ap1_4867"> <div class="divNumber">21.</div> <div class="p"> <table class="singleColumn"> <tr> <td> <div class="pN">4867</div> <div class="G">Puññakammena saṁyuttā,</div> </td> </tr> <tr> <td> <div class="G">nibbattissanti tāvade;</div> </td> </tr> <tr> <td> <div class="G">Sadā pamudito cāyaṁ,</div> </td> </tr> <tr> <td> <div class="G">bhavissati anāmayo.</div> </td> </tr> </table> </div>
</div>
<div class="q" id="p_20Ap1_4868"> <div class="divNumber">22.</div> <div class="p"> <table class="singleColumn"> <tr> <td> <div class="pN">4868</div> <div class="G">Upapajjati yaṁ yoniṁ,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Sabbattha sukhito hutvā,</div> </td> </tr> <tr> <td> <div class="G">manussattaṁ gamissati.</div> </td> </tr> </table> </div>
</div>
<div class="q" id="p_20Ap1_4869"> <div class="divNumber">23.</div> <div class="p"> <table class="singleColumn"> <tr> <td> <div class="pN">4869</div> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṁ vedāna pāragū;</div> </td> </tr> <tr> <td> <div class="G">Sambuddhaṁ upagantvāna,</div> </td> </tr> <tr> <td> <div class="G">arahā so bhavissati’.</div> </td> </tr> </table> </div>
</div>
<div class="q" id="p_20Ap1_4870"> <div class="divNumber">24.</div> <div class="p"> <table class="singleColumn"> <tr> <td> <div class="pN">4870</div> <div class="G">Yato sarāmi attānaṁ,</div> </td> </tr> <tr> <td> <div class="G">yato pattosmi viññutaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4871"> <div class="divNumber">25.</div> <div class="p"> <table class="singleColumn"> <tr> <td> <div class="pN">4871</div> <div class="G">Varadhammamanuppatto,</div> </td> </tr> <tr> <td> <div class="G">rāgadose samūhaniṁ;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4872"> <div class="divNumber">26.</div> <div class="p"> <table class="singleColumn"> <tr> <td> <div class="pN">4872</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4873"> <div class="divNumber">27.</div> <div class="p"> <table class="singleColumn"> <tr> <td> <div class="pN">4873</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4874"> <div class="divNumber">28.</div> <div class="p"> <table class="singleColumn"> <tr> <td> <div class="pN">4874</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4875"> <div class="p">
<span class="pN">4875</span>Itthaṁ sudaṁ āyasmā tissametteyyo thero imā gāthāyo abhāsitthāti. </div>
</div>
<div class="CENTER" id="p_20Ap1_4876">
<span class="pN">4876</span>Tissametteyyattherassāpadānaṁ paṭhamaṁ.</div>
</html>
