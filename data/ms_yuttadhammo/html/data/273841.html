<html>
<div class="i">9.1.7 Nāgadattasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Nāgadattasutta</div>
<div class="q" id="p_12S1_1408"> <div class="divNumber">227.</div> <div class="p">
<span class="pN">1408</span>Ekaṁ samayaṁ āyasmā nāgadatto kosalesu viharati aññatarasmiṁ vanasaṇḍe. Tena kho pana samayena āyasmā nāgadatto atikālena gāmaṁ pavisati, atidivā paṭikkamati. Atha kho yā tasmiṁ vanasaṇḍe adhivatthā devatā āyasmato nāgadattassa anukampikā atthakāmā āyasmantaṁ nāgadattaṁ saṁvejetukāmā yenāyasmā nāgadatto tenupasaṅkami; upasaṅkamitvā āyasmantaṁ nāgadattaṁ gāthāhi ajjhabhāsi—  </div>
</div>
<div class="q" id="p_12S1_1409"> <div class="p"> <table class="singleColumn"> <tr> <td> <div class="pN">1409</div> <div class="G">“Kāle pavisa nāgadatta,</div> </td> </tr> <tr> <td> <div class="G">Divā ca āgantvā ativelacārī;</div> </td> </tr> <tr> <td> <div class="G">Saṁsaṭṭho gahaṭṭhehi,</div> </td> </tr> <tr> <td> <div class="G">Samānasukhadukkho.</div> </td> </tr> </table> </div>
</div>
<div class="q" id="p_12S1_1410"> <div class="p"> <table class="singleColumn"> <tr> <td> <div class="pN">1410</div> <div class="G">Bhāyāmi nāgadattaṁ suppagabbhaṁ,</div> </td> </tr> <tr> <td> <div class="G">Kulesu vinibaddhaṁ;</div> </td> </tr> <tr> <td> <div class="G">Mā heva maccurañño balavato,</div> </td> </tr> <tr> <td> <div class="G">Antakassa vasaṁ upesī”ti.</div> </td> </tr> </table> </div>
</div>
<div class="q" id="p_12S1_1411"> <div class="p">
<span class="pN">1411</span>Atha kho āyasmā nāgadatto tāya devatāya saṁvejito saṁvegamāpādīti. </div>
</div>
</html>
