<html>
<div class="i">3.3.1 Micchādiṭṭhikasutta</div>
<div class="h">Tikanipāta</div>
<div class="h">Tatiyavagga</div>
<div class="h">Micchādiṭṭhikasutta</div>
<div class="q" id="p_18It_449"> <div class="divNumber">70.</div> <div class="p">
<span class="pN">449</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_450"> <div class="p">
<span class="pN">450</span>“Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. </div>
</div>
<div class="q" id="p_18It_451"> <div class="p">
<span class="pN">451</span>Taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. Api ca, bhikkhave, yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmi. </div>
</div>
<div class="q" id="p_18It_452"> <div class="p">
<span class="pN">452</span>Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā. Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_453"> <div class="p"> <table class="singleColumn"> <tr> <td> <div class="pN">453</div> <div class="G">“Micchā manaṁ paṇidhāya,</div> </td> </tr> <tr> <td> <div class="G">micchā vācañca bhāsiya;</div> </td> </tr> <tr> <td> <div class="G">Micchā kammāni katvāna,</div> </td> </tr> <tr> <td> <div class="G">kāyena idha puggalo.</div> </td> </tr> </table> </div>
</div>
<div class="q" id="p_18It_454"> <div class="p"> <table class="singleColumn"> <tr> <td> <div class="pN">454</div> <div class="G">Appassutāpuññakaro,</div> </td> </tr> <tr> <td> <div class="G">appasmiṁ idha jīvite;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">nirayaṁ sopapajjatī”ti.</div> </td> </tr> </table> </div>
</div>
<div class="q" id="p_18It_455"> <div class="p">
<span class="pN">455</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_456">
<span class="pN">456</span>Paṭhamaṁ.</div>
</html>
