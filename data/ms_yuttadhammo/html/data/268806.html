<html>
<div class="i">10.1.2 Ekavihāriyattheragāthā</div>
<div class="h">Dasakanipāta</div>
<div class="h">Paṭhamavagga</div>
<div class="h">Ekavihāriyattheragāthā</div>
<div class="q" id="p_19Th1_841"> <div class="divNumber">537.</div> <div class="p"> <table class="singleColumn"> <tr> <td> <div class="pN">841</div> <div class="G">“Purato pacchato vāpi,</div> </td> </tr> <tr> <td> <div class="G">aparo ce na vijjati;</div> </td> </tr> <tr> <td> <div class="G">Atīva phāsu bhavati,</div> </td> </tr> <tr> <td> <div class="G">ekassa vasato vane.</div> </td> </tr> </table> </div>
</div>
<div class="q" id="p_19Th1_842"> <div class="divNumber">538.</div> <div class="p"> <table class="singleColumn"> <tr> <td> <div class="pN">842</div> <div class="G">Handa eko gamissāmi,</div> </td> </tr> <tr> <td> <div class="G">araññaṁ buddhavaṇṇitaṁ;</div> </td> </tr> <tr> <td> <div class="G">Phāsu ekavihārissa,</div> </td> </tr> <tr> <td> <div class="G">pahitattassa bhikkhuno.</div> </td> </tr> </table> </div>
</div>
<div class="q" id="p_19Th1_843"> <div class="divNumber">539.</div> <div class="p"> <table class="singleColumn"> <tr> <td> <div class="pN">843</div> <div class="G">Yogi-pītikaraṁ rammaṁ,</div> </td> </tr> <tr> <td> <div class="G">mattakuñjarasevitaṁ;</div> </td> </tr> <tr> <td> <div class="G">Eko attavasī khippaṁ,</div> </td> </tr> <tr> <td> <div class="G">pavisissāmi kānanaṁ.</div> </td> </tr> </table> </div>
</div>
<div class="q" id="p_19Th1_844"> <div class="divNumber">540.</div> <div class="p"> <table class="singleColumn"> <tr> <td> <div class="pN">844</div> <div class="G">Supupphite sītavane,</div> </td> </tr> <tr> <td> <div class="G">sītale girikandare;</div> </td> </tr> <tr> <td> <div class="G">Gattāni parisiñcitvā,</div> </td> </tr> <tr> <td> <div class="G">caṅkamissāmi ekako.</div> </td> </tr> </table> </div>
</div>
<div class="q" id="p_19Th1_845"> <div class="divNumber">541.</div> <div class="p"> <table class="singleColumn"> <tr> <td> <div class="pN">845</div> <div class="G">Ekākiyo adutiyo,</div> </td> </tr> <tr> <td> <div class="G">ramaṇīye mahāvane;</div> </td> </tr> <tr> <td> <div class="G">Kadāhaṁ viharissāmi,</div> </td> </tr> <tr> <td> <div class="G">katakicco anāsavo.</div> </td> </tr> </table> </div>
</div>
<div class="q" id="p_19Th1_846"> <div class="divNumber">542.</div> <div class="p"> <table class="singleColumn"> <tr> <td> <div class="pN">846</div> <div class="G">Evaṁ me kattukāmassa,</div> </td> </tr> <tr> <td> <div class="G">adhippāyo samijjhatu;</div> </td> </tr> <tr> <td> <div class="G">Sādhayissāmahaṁyeva,</div> </td> </tr> <tr> <td> <div class="G">nāñño aññassa kārako.</div> </td> </tr> </table> </div>
</div>
<div class="q" id="p_19Th1_847"> <div class="divNumber">543.</div> <div class="p"> <table class="singleColumn"> <tr> <td> <div class="pN">847</div> <div class="G">Esa bandhāmi sannāhaṁ,</div> </td> </tr> <tr> <td> <div class="G">pavisissāmi kānanaṁ;</div> </td> </tr> <tr> <td> <div class="G">Na tato nikkhamissāmi,</div> </td> </tr> <tr> <td> <div class="G">appatto āsavakkhayaṁ.</div> </td> </tr> </table> </div>
</div>
<div class="q" id="p_19Th1_848"> <div class="divNumber">544.</div> <div class="p"> <table class="singleColumn"> <tr> <td> <div class="pN">848</div> <div class="G">Mālute upavāyante,</div> </td> </tr> <tr> <td> <div class="G">sīte surabhigandhike;</div> </td> </tr> <tr> <td> <div class="G">Avijjaṁ dālayissāmi,</div> </td> </tr> <tr> <td> <div class="G">nisinno nagamuddhani.</div> </td> </tr> </table> </div>
</div>
<div class="q" id="p_19Th1_849"> <div class="divNumber">545.</div> <div class="p"> <table class="singleColumn"> <tr> <td> <div class="pN">849</div> <div class="G">Vane kusumasañchanne,</div> </td> </tr> <tr> <td> <div class="G">pabbhāre nūna sītale;</div> </td> </tr> <tr> <td> <div class="G">Vimuttisukhena sukhito,</div> </td> </tr> <tr> <td> <div class="G">ramissāmi giribbaje.</div> </td> </tr> </table> </div>
</div>
<div class="q" id="p_19Th1_850"> <div class="divNumber">546.</div> <div class="p"> <table class="singleColumn"> <tr> <td> <div class="pN">850</div> <div class="G">Sohaṁ paripuṇṇasaṅkappo,</div> </td> </tr> <tr> <td> <div class="G">cando pannaraso yathā;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_19Th1_851">
<span class="pN">851</span>… Ekavihāriyo thero….</div>
</html>
