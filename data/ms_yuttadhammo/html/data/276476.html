<html>
<div class="i">1.5.4.7 Vikālabhojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Vikālabhojanasikkhāpada
</div>
<div class="q" id="p_2V_800">
<div class="divNumber">
247.
</div>
<div class="p">
<span class="pN">800</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena rājagahe giraggasamajjo hoti. Sattarasavaggiyā bhikkhū giraggasamajjaṁ dassanāya agamaṁsu. Manussā sattarasavaggiye bhikkhū passitvā nahāpetvā vilimpetvā bhojetvā khādanīyaṁ adaṁsu. Sattarasavaggiyā bhikkhū khādanīyaṁ ādāya ārāmaṁ gantvā chabbaggiye bhikkhū etadavocuṁ— “gaṇhāthāvuso, khādanīyaṁ khādathā”ti. “Kuto tumhehi, āvuso, khādanīyaṁ laddhan”ti? Sattarasavaggiyā bhikkhū chabbaggiyānaṁ bhikkhūnaṁ etamatthaṁ ārocesuṁ. “Kiṁ pana tumhe, āvuso, vikāle bhojanaṁ bhuñjathā”ti? “Evamāvuso”ti. Chabbaggiyā bhikkhū ujjhāyanti khiyyanti vipācenti— “kathañhi nāma sattarasavaggiyā bhikkhū vikāle bhojanaṁ bhuñjissantī”ti.
</div>
</div>
<div class="q" id="p_2V_801">
<div class="p">
<span class="pN">801</span>Atha kho chabbaggiyā bhikkhū bhikkhūnaṁ etamatthaṁ ārocesuṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma sattarasavaggiyā bhikkhū vikāle bhojanaṁ bhuñjissantī”ti…pe… “saccaṁ kira tumhe, bhikkhave, vikāle bhojanaṁ bhuñjathā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, vikāle bhojanaṁ bhuñjissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_802">
<div class="divNumber">
248.
</div>
<div class="p">
<span class="pN">802</span><span class="bold">“Yo pana bhikkhu vikāle khādanīyaṁ</span> <span class="bold">vā bhojanīyaṁ vā khādeyya vā bhuñjeyya vā, pācittiyan”</span>ti. (<span class="italic">37</span>:<span class="bold">86</span>)
</div>
</div>
<div class="q" id="p_2V_803">
<div class="divNumber">
249.
</div>
<div class="p">
<span class="pN">803</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_804">
<div class="p">
<span class="pN">804</span><span class="bold">Vikālo</span> nāma majjhanhike vītivatte yāva aruṇuggamanā.
</div>
</div>
<div class="q" id="p_2V_805">
<div class="p">
<span class="pN">805</span><span class="bold">Khādanīyaṁ</span> nāma pañca bhojanāni— yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_806">
<div class="p">
<span class="pN">806</span><span class="bold">Bhojanīyaṁ</span> nāma pañca bhojanāni— odano, kummāso, sattu, maccho, maṁsaṁ.
</div>
</div>
<div class="q" id="p_2V_807">
<div class="p">
<span class="pN">807</span>“Khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_808">
<div class="divNumber">
250.
</div>
<div class="p">
<span class="pN">808</span>Vikāle vikālasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. Vikāle vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. Vikāle kālasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.
</div>
</div>
<div class="q" id="p_2V_809">
<div class="p">
<span class="pN">809</span>Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Kāle vikālasaññī, āpatti dukkaṭassa. Kāle vematiko, āpatti dukkaṭassa. Kāle kālasaññī, anāpatti.
</div>
</div>
<div class="q" id="p_2V_810">
<div class="divNumber">
251.
</div>
<div class="p">
<span class="pN">810</span>Anāpatti— yāmakālikaṁ sattāhakālikaṁ yāvajīvikaṁ sati paccaye paribhuñjati, ummattakassa, ādikammikassāti.
</div>
</div>
<div class="CENTER" id="p_2V_811">
<span class="pN">811</span>Vikālabhojanasikkhāpadaṁ niṭṭhitaṁ sattamaṁ.
</div>
</html>
