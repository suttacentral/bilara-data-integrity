<html>
<div class="i">1.5.9 Maccharisutta</div>
<div class="h">Devatāsaṁyutta</div>
<div class="h">Ādittavagga</div>
<div class="h">Maccharisutta</div>
<div class="q" id="p_12S1_262"> <div class="divNumber">49.</div> <div class="p"> <table class="singleColumn"> <tr> <td> <div class="pN">262</div> <div class="G">“Yedha maccharino loke,</div> </td> </tr> <tr> <td> <div class="G">kadariyā paribhāsakā;</div> </td> </tr> <tr> <td> <div class="G">Aññesaṁ dadamānānaṁ,</div> </td> </tr> <tr> <td> <div class="G">antarāyakarā narā.</div> </td> </tr> </table> </div>
</div>
<div class="q" id="p_12S1_263"> <div class="p"> <table class="singleColumn"> <tr> <td> <div class="pN">263</div> <div class="G">Kīdiso tesaṁ vipāko,</div> </td> </tr> <tr> <td> <div class="G">samparāyo ca kīdiso;</div> </td> </tr> <tr> <td> <div class="G">Bhagavantaṁ puṭṭhumāgamma,</div> </td> </tr> <tr> <td> <div class="G">kathaṁ jānemu taṁ mayan”ti.</div> </td> </tr> </table> </div>
</div>
<div class="q" id="p_12S1_264"> <div class="p"> <table class="singleColumn"> <tr> <td> <div class="pN">264</div> <div class="G">“Yedha maccharino loke,</div> </td> </tr> <tr> <td> <div class="G">kadariyā paribhāsakā;</div> </td> </tr> <tr> <td> <div class="G">Aññesaṁ dadamānānaṁ,</div> </td> </tr> <tr> <td> <div class="G">antarāyakarā narā.</div> </td> </tr> </table> </div>
</div>
<div class="q" id="p_12S1_265"> <div class="p"> <table class="singleColumn"> <tr> <td> <div class="pN">265</div> <div class="G">Nirayaṁ tiracchānayoniṁ,</div> </td> </tr> <tr> <td> <div class="G">yamalokaṁ upapajjare;</div> </td> </tr> <tr> <td> <div class="G">Sace enti manussattaṁ,</div> </td> </tr> <tr> <td> <div class="G">dalidde jāyare kule.</div> </td> </tr> </table> </div>
</div>
<div class="q" id="p_12S1_266"> <div class="p"> <table class="singleColumn"> <tr> <td> <div class="pN">266</div> <div class="G">Coḷaṁ piṇḍo ratī khiḍḍā,</div> </td> </tr> <tr> <td> <div class="G">yattha kicchena labbhati;</div> </td> </tr> <tr> <td> <div class="G">Parato āsīsare bālā,</div> </td> </tr> <tr> <td> <div class="G">tampi tesaṁ na labbhati;</div> </td> </tr> <tr> <td> <div class="G">Diṭṭhe dhammesa vipāko,</div> </td> </tr> <tr> <td> <div class="G">samparāye ca duggatī”ti.</div> </td> </tr> </table> </div>
</div>
<div class="q" id="p_12S1_267"> <div class="p"> <table class="singleColumn"> <tr> <td> <div class="pN">267</div> <div class="G">“Itihetaṁ vijānāma,</div> </td> </tr> <tr> <td> <div class="G">aññaṁ pucchāma gotama;</div> </td> </tr> <tr> <td> <div class="G">Yedha laddhā manussattaṁ,</div> </td> </tr> <tr> <td> <div class="G">vadaññū vītamaccharā.</div> </td> </tr> </table> </div>
</div>
<div class="q" id="p_12S1_268"> <div class="p"> <table class="singleColumn"> <tr> <td> <div class="pN">268</div> <div class="G">Buddhe pasannā dhamme ca,</div> </td> </tr> <tr> <td> <div class="G">saṁghe ca tibbagāravā;</div> </td> </tr> <tr> <td> <div class="G">Kīdiso tesaṁ vipāko,</div> </td> </tr> <tr> <td> <div class="G">samparāyo ca kīdiso;</div> </td> </tr> <tr> <td> <div class="G">Bhagavantaṁ puṭṭhumāgamma,</div> </td> </tr> <tr> <td> <div class="G">kathaṁ jānemu taṁ mayan”ti.</div> </td> </tr> </table> </div>
</div>
<div class="q" id="p_12S1_269"> <div class="p"> <table class="singleColumn"> <tr> <td> <div class="pN">269</div> <div class="G">“Yedha laddhā manussattaṁ,</div> </td> </tr> <tr> <td> <div class="G">vadaññū vītamaccharā;</div> </td> </tr> <tr> <td> <div class="G">Buddhe pasannā dhamme ca,</div> </td> </tr> <tr> <td> <div class="G">saṁghe ca tibbagāravā;</div> </td> </tr> <tr> <td> <div class="G">Ete saggā pakāsanti,</div> </td> </tr> <tr> <td> <div class="G">yattha te upapajjare.</div> </td> </tr> </table> </div>
</div>
<div class="q" id="p_12S1_270"> <div class="p"> <table class="singleColumn"> <tr> <td> <div class="pN">270</div> <div class="G">Sace enti manussattaṁ,</div> </td> </tr> <tr> <td> <div class="G">aḍḍhe ājāyare kule;</div> </td> </tr> <tr> <td> <div class="G">Coḷaṁ piṇḍo ratī khiḍḍā,</div> </td> </tr> <tr> <td> <div class="G">yatthākicchena labbhati.</div> </td> </tr> </table> </div>
</div>
<div class="q" id="p_12S1_271"> <div class="p"> <table class="singleColumn"> <tr> <td> <div class="pN">271</div> <div class="G">Parasambhatesu bhogesu,</div> </td> </tr> <tr> <td> <div class="G">vasavattīva modare;</div> </td> </tr> <tr> <td> <div class="G">Diṭṭhe dhammesa vipāko,</div> </td> </tr> <tr> <td> <div class="G">samparāye ca suggatī”ti.</div> </td> </tr> </table> </div>
</div>
</html>
