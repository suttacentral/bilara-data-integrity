<html>
<div class="i">11.2.1 Vatapadasutta</div>
<div class="h">Sakkasaṁyutta</div>
<div class="h">Dutiyavagga</div>
<div class="h">Vatapadasutta</div>
<div class="q" id="p_12S1_1612"> <div class="divNumber">257.</div> <div class="p">
<span class="pN">1612</span>Sāvatthiyaṁ. “Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā. Katamāni satta vatapadāni? Yāvajīvaṁ mātāpettibharo assaṁ, yāvajīvaṁ kule jeṭṭhāpacāyī assaṁ, yāvajīvaṁ saṇhavāco assaṁ, yāvajīvaṁ apisuṇavāco assaṁ, yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, yāvajīvaṁ saccavāco assaṁ, yāvajīvaṁ akkodhano assaṁ— sacepi me kodho uppajjeyya, khippameva naṁ paṭivineyyanti. Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagāti. </div>
</div>
<div class="q" id="p_12S1_1613"> <div class="p"> <table class="singleColumn"> <tr> <td> <div class="pN">1613</div> <div class="G">Mātāpettibharaṁ jantuṁ,</div> </td> </tr> <tr> <td> <div class="G">kule jeṭṭhāpacāyinaṁ;</div> </td> </tr> <tr> <td> <div class="G">Saṇhaṁ sakhilasambhāsaṁ,</div> </td> </tr> <tr> <td> <div class="G">pesuṇeyyappahāyinaṁ.</div> </td> </tr> </table> </div>
</div>
<div class="q" id="p_12S1_1614"> <div class="p"> <table class="singleColumn"> <tr> <td> <div class="pN">1614</div> <div class="G">Maccheravinaye yuttaṁ,</div> </td> </tr> <tr> <td> <div class="G">saccaṁ kodhābhibhuṁ naraṁ;</div> </td> </tr> <tr> <td> <div class="G">Taṁ ve devā tāvatiṁsā,</div> </td> </tr> <tr> <td> <div class="G">āhu sappuriso itī”ti.</div> </td> </tr> </table> </div>
</div>
</html>
