<html>
<div class="i">41.9 Jatukaṇṇittheraapadāna</div>
<div class="h">Metteyyavagga</div>
<div class="h">Jatukaṇṇittheraapadāna</div>
<div class="q" id="p_20Ap1_5138"> <div class="divNumber">276.</div> <div class="p"> <table class="singleColumn"> <tr> <td> <div class="pN">5138</div> <div class="G">“Nagare haṁsavatiyā,</div> </td> </tr> <tr> <td> <div class="G">seṭṭhiputto ahosahaṁ;</div> </td> </tr> <tr> <td> <div class="G">Samappito kāmaguṇe,</div> </td> </tr> <tr> <td> <div class="G">paricāremahaṁ tadā.</div> </td> </tr> </table> </div>
</div>
<div class="q" id="p_20Ap1_5139"> <div class="divNumber">277.</div> <div class="p"> <table class="singleColumn"> <tr> <td> <div class="pN">5139</div> <div class="G">Tato pāsādamāruyha,</div> </td> </tr> <tr> <td> <div class="G">mahābhoge valañjako;</div> </td> </tr> <tr> <td> <div class="G">Tattha naccehi gītehi,</div> </td> </tr> <tr> <td> <div class="G">paricāremahaṁ tadā.</div> </td> </tr> </table> </div>
</div>
<div class="q" id="p_20Ap1_5140"> <div class="divNumber">278.</div> <div class="p"> <table class="singleColumn"> <tr> <td> <div class="pN">5140</div> <div class="G">Tūriyā āhatā mayhaṁ,</div> </td> </tr> <tr> <td> <div class="G">sammatāḷasamāhitā;</div> </td> </tr> <tr> <td> <div class="G">Naccantā itthiyo sabbā,</div> </td> </tr> <tr> <td> <div class="G">harantiyeva me mano.</div> </td> </tr> </table> </div>
</div>
<div class="q" id="p_20Ap1_5141"> <div class="divNumber">279.</div> <div class="p"> <table class="singleColumn"> <tr> <td> <div class="pN">5141</div> <div class="G">Celāpikā vāmanikā,</div> </td> </tr> <tr> <td> <div class="G">kuñjavāsī timajjhikā;</div> </td> </tr> <tr> <td> <div class="G">Laṅghikā sokajjhāyī ca,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_5142"> <div class="divNumber">280.</div> <div class="p"> <table class="singleColumn"> <tr> <td> <div class="pN">5142</div> <div class="G">Vetāḷino kumbhathūnī,</div> </td> </tr> <tr> <td> <div class="G">naṭā ca naccakā bahū;</div> </td> </tr> <tr> <td> <div class="G">Naṭakā nāṭakā ceva,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_5143"> <div class="divNumber">281.</div> <div class="p"> <table class="singleColumn"> <tr> <td> <div class="pN">5143</div> <div class="G">Kappakā nhāpakā sūdā,</div> </td> </tr> <tr> <td> <div class="G">mālākārā supāsakā;</div> </td> </tr> <tr> <td> <div class="G">Jallā mallā ca te sabbe,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_5144"> <div class="divNumber">282.</div> <div class="p"> <table class="singleColumn"> <tr> <td> <div class="pN">5144</div> <div class="G">Etesu kīḷamānesu,</div> </td> </tr> <tr> <td> <div class="G">sikkhite katupāsane;</div> </td> </tr> <tr> <td> <div class="G">Rattindivaṁ na jānāmi,</div> </td> </tr> <tr> <td> <div class="G">indova tidasaṅgaṇe.</div> </td> </tr> </table> </div>
</div>
<div class="q" id="p_20Ap1_5145"> <div class="divNumber">283.</div> <div class="p"> <table class="singleColumn"> <tr> <td> <div class="pN">5145</div> <div class="G">Addhikā pathikā sabbe,</div> </td> </tr> <tr> <td> <div class="G">yācakā varakā bahū;</div> </td> </tr> <tr> <td> <div class="G">Upagacchanti te niccaṁ,</div> </td> </tr> <tr> <td> <div class="G">bhikkhayantā mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5146"> <div class="divNumber">284.</div> <div class="p"> <table class="singleColumn"> <tr> <td> <div class="pN">5146</div> <div class="G">Samaṇā brāhmaṇā ceva,</div> </td> </tr> <tr> <td> <div class="G">puññakkhettā anuttarā;</div> </td> </tr> <tr> <td> <div class="G">Vaḍḍhayantā mamaṁ puññaṁ,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5147"> <div class="divNumber">285.</div> <div class="p"> <table class="singleColumn"> <tr> <td> <div class="pN">5147</div> <div class="G">Paṭagā laṭukā sabbe,</div> </td> </tr> <tr> <td> <div class="G">nigaṇṭhā pupphasāṭakā;</div> </td> </tr> <tr> <td> <div class="G">Tedaṇḍikā ekasikhā,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5148"> <div class="divNumber">286.</div> <div class="p"> <table class="singleColumn"> <tr> <td> <div class="pN">5148</div> <div class="G">Ājīvakā viluttāvī,</div> </td> </tr> <tr> <td> <div class="G">godhammā devadhammikā;</div> </td> </tr> <tr> <td> <div class="G">Rajojalladharā ete,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5149"> <div class="divNumber">287.</div> <div class="p"> <table class="singleColumn"> <tr> <td> <div class="pN">5149</div> <div class="G">Parittakā santipattā,</div> </td> </tr> <tr> <td> <div class="G">kodhapugganikā bahū;</div> </td> </tr> <tr> <td> <div class="G">Tapassī vanacārī ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5150"> <div class="divNumber">288.</div> <div class="p"> <table class="singleColumn"> <tr> <td> <div class="pN">5150</div> <div class="G">Oḍḍakā damiḷā ceva,</div> </td> </tr> <tr> <td> <div class="G">sākuḷā malavāḷakā;</div> </td> </tr> <tr> <td> <div class="G">Savarā yonakā ceva,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5151"> <div class="divNumber">289.</div> <div class="p"> <table class="singleColumn"> <tr> <td> <div class="pN">5151</div> <div class="G">Andhakā muṇḍakā sabbe,</div> </td> </tr> <tr> <td> <div class="G">koṭalā hanuvindakā;</div> </td> </tr> <tr> <td> <div class="G">Ārāvacīnaraṭṭhā ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5152"> <div class="divNumber">290.</div> <div class="p"> <table class="singleColumn"> <tr> <td> <div class="pN">5152</div> <div class="G">Alasandakā pallavakā,</div> </td> </tr> <tr> <td> <div class="G">dhammarā niggamānusā;</div> </td> </tr> <tr> <td> <div class="G">Gehikā cetaputtā ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5153"> <div class="divNumber">291.</div> <div class="p"> <table class="singleColumn"> <tr> <td> <div class="pN">5153</div> <div class="G">Mādhurakā kosalakā,</div> </td> </tr> <tr> <td> <div class="G">kaliṅgā hatthiporikā;</div> </td> </tr> <tr> <td> <div class="G">Isiṇḍā makkalā ceva,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5154"> <div class="divNumber">292.</div> <div class="p"> <table class="singleColumn"> <tr> <td> <div class="pN">5154</div> <div class="G">Celāvakā ārabbhā ca,</div> </td> </tr> <tr> <td> <div class="G">oghuḷhā meghalā bahū;</div> </td> </tr> <tr> <td> <div class="G">Khuddakā suddakā ceva,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5155"> <div class="divNumber">293.</div> <div class="p"> <table class="singleColumn"> <tr> <td> <div class="pN">5155</div> <div class="G">Rohaṇā sindhavā ceva,</div> </td> </tr> <tr> <td> <div class="G">citakā ekakaṇṇikā;</div> </td> </tr> <tr> <td> <div class="G">Suraṭṭhā aparantā ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5156"> <div class="divNumber">294.</div> <div class="p"> <table class="singleColumn"> <tr> <td> <div class="pN">5156</div> <div class="G">Suppārakā kumārā ca,</div> </td> </tr> <tr> <td> <div class="G">mallasovaṇṇabhūmikā;</div> </td> </tr> <tr> <td> <div class="G">Vajjītaṅgā ca te sabbe,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5157"> <div class="divNumber">295.</div> <div class="p"> <table class="singleColumn"> <tr> <td> <div class="pN">5157</div> <div class="G">Naḷakārā pesakārā,</div> </td> </tr> <tr> <td> <div class="G">cammakārā ca tacchakā;</div> </td> </tr> <tr> <td> <div class="G">Kammārā kumbhakārā ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5158"> <div class="divNumber">296.</div> <div class="p"> <table class="singleColumn"> <tr> <td> <div class="pN">5158</div> <div class="G">Maṇikārā lohakārā,</div> </td> </tr> <tr> <td> <div class="G">soṇṇakārā ca dussikā;</div> </td> </tr> <tr> <td> <div class="G">Tipukārā ca te sabbe,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5159"> <div class="divNumber">297.</div> <div class="p"> <table class="singleColumn"> <tr> <td> <div class="pN">5159</div> <div class="G">Usukārā bhamakārā,</div> </td> </tr> <tr> <td> <div class="G">pesakārā ca gandhikā;</div> </td> </tr> <tr> <td> <div class="G">Rajakā tunnavāyā ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5160"> <div class="divNumber">298.</div> <div class="p"> <table class="singleColumn"> <tr> <td> <div class="pN">5160</div> <div class="G">Telikā kaṭṭhahārā ca,</div> </td> </tr> <tr> <td> <div class="G">udahārā ca pessikā;</div> </td> </tr> <tr> <td> <div class="G">Sūpikā sūparakkhā ca,</div> </td> </tr> <tr> <td> <div class="G">āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5161"> <div class="divNumber">299.</div> <div class="p"> <table class="singleColumn"> <tr> <td> <div class="pN">5161</div> <div class="G">Dovārikā anīkaṭṭhā,</div> </td> </tr> <tr> <td> <div class="G">Bandhikā pupphachaḍḍakā;</div> </td> </tr> <tr> <td> <div class="G">Hatthāruhā hatthipālā,</div> </td> </tr> <tr> <td> <div class="G">Āgacchanti mamaṁ gharaṁ.</div> </td> </tr> </table> </div>
</div>
<div class="q" id="p_20Ap1_5162"> <div class="divNumber">300.</div> <div class="p"> <table class="singleColumn"> <tr> <td> <div class="pN">5162</div> <div class="G">Ānandassa mahārañño,</div> </td> </tr> <tr> <td> <div class="G">mamatthassa adāsahaṁ;</div> </td> </tr> <tr> <td> <div class="G">Sattavaṇṇena ratanena,</div> </td> </tr> <tr> <td> <div class="G">ūnatthaṁ pūrayāmahaṁ.</div> </td> </tr> </table> </div>
</div>
<div class="q" id="p_20Ap1_5163"> <div class="divNumber">301.</div> <div class="p"> <table class="singleColumn"> <tr> <td> <div class="pN">5163</div> <div class="G">Ye mayā kittitā sabbe,</div> </td> </tr> <tr> <td> <div class="G">nānāvaṇṇā bahū janā;</div> </td> </tr> <tr> <td> <div class="G">Tesāhaṁ cittamaññāya,</div> </td> </tr> <tr> <td> <div class="G">tappayiṁ ratanenahaṁ.</div> </td> </tr> </table> </div>
</div>
<div class="q" id="p_20Ap1_5164"> <div class="divNumber">302.</div> <div class="p"> <table class="singleColumn"> <tr> <td> <div class="pN">5164</div> <div class="G">Vaggūsu bhāsamānāsu,</div> </td> </tr> <tr> <td> <div class="G">vajjamānāsu bherisu;</div> </td> </tr> <tr> <td> <div class="G">Saṅkhesu dhamayantesu,</div> </td> </tr> <tr> <td> <div class="G">sakagehe ramāmahaṁ.</div> </td> </tr> </table> </div>
</div>
<div class="q" id="p_20Ap1_5165"> <div class="divNumber">303.</div> <div class="p"> <table class="singleColumn"> <tr> <td> <div class="pN">5165</div> <div class="G">Bhagavā tamhi samaye,</div> </td> </tr> <tr> <td> <div class="G">padumuttaranāyako;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">parikkhīṇāsavehi so.</div> </td> </tr> </table> </div>
</div>
<div class="q" id="p_20Ap1_5166"> <div class="divNumber">304.</div> <div class="p"> <table class="singleColumn"> <tr> <td> <div class="pN">5166</div> <div class="G">Bhikkhūhi sahito vīthiṁ,</div> </td> </tr> <tr> <td> <div class="G">paṭipajjittha cakkhumā;</div> </td> </tr> <tr> <td> <div class="G">Obhāsento disā sabbā,</div> </td> </tr> <tr> <td> <div class="G">dīparukkhova jotati.</div> </td> </tr> </table> </div>
</div>
<div class="q" id="p_20Ap1_5167"> <div class="divNumber">305.</div> <div class="p"> <table class="singleColumn"> <tr> <td> <div class="pN">5167</div> <div class="G">Vajjanti bheriyo sabbā,</div> </td> </tr> <tr> <td> <div class="G">gacchante lokanāyake;</div> </td> </tr> <tr> <td> <div class="G">Pabhā niddhāvate tassa,</div> </td> </tr> <tr> <td> <div class="G">sataraṁsīva uggato.</div> </td> </tr> </table> </div>
</div>
<div class="q" id="p_20Ap1_5168"> <div class="divNumber">306.</div> <div class="p"> <table class="singleColumn"> <tr> <td> <div class="pN">5168</div> <div class="G">Kavāṭantarikāyāpi,</div> </td> </tr> <tr> <td> <div class="G">paviṭṭhena ca rasminā;</div> </td> </tr> <tr> <td> <div class="G">Antogharesu vipulo,</div> </td> </tr> <tr> <td> <div class="G">āloko āsi tāvade.</div> </td> </tr> </table> </div>
</div>
<div class="q" id="p_20Ap1_5169"> <div class="divNumber">307.</div> <div class="p"> <table class="singleColumn"> <tr> <td> <div class="pN">5169</div> <div class="G">Pabhaṁ disvāna buddhassa,</div> </td> </tr> <tr> <td> <div class="G">pārisajje avocahaṁ;</div> </td> </tr> <tr> <td> <div class="G">‘Nissaṁsayaṁ buddhaseṭṭho,</div> </td> </tr> <tr> <td> <div class="G">imaṁ vīthimupāgato’.</div> </td> </tr> </table> </div>
</div>
<div class="q" id="p_20Ap1_5170"> <div class="divNumber">308.</div> <div class="p"> <table class="singleColumn"> <tr> <td> <div class="pN">5170</div> <div class="G">Khippaṁ oruyha pāsādā,</div> </td> </tr> <tr> <td> <div class="G">agamiṁ antarāpaṇaṁ;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_5171"> <div class="divNumber">309.</div> <div class="p"> <table class="singleColumn"> <tr> <td> <div class="pN">5171</div> <div class="G">‘Anukampatu me buddho,</div> </td> </tr> <tr> <td> <div class="G">jalajuttamanāyako;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">adhivāsesi so muni’.</div> </td> </tr> </table> </div>
</div>
<div class="q" id="p_20Ap1_5172"> <div class="divNumber">310.</div> <div class="p"> <table class="singleColumn"> <tr> <td> <div class="pN">5172</div> <div class="G">Nimantetvāna sambuddhaṁ,</div> </td> </tr> <tr> <td> <div class="G">abhinesiṁ sakaṁ gharaṁ;</div> </td> </tr> <tr> <td> <div class="G">Tattha annena pānena,</div> </td> </tr> <tr> <td> <div class="G">santappesiṁ mahāmuniṁ.</div> </td> </tr> </table> </div>
</div>
<div class="q" id="p_20Ap1_5173"> <div class="divNumber">311.</div> <div class="p"> <table class="singleColumn"> <tr> <td> <div class="pN">5173</div> <div class="G">Bhuttāviṁ kālamaññāya,</div> </td> </tr> <tr> <td> <div class="G">buddhaseṭṭhassa tādino;</div> </td> </tr> <tr> <td> <div class="G">Sataṅgikena tūriyena,</div> </td> </tr> <tr> <td> <div class="G">buddhaseṭṭhaṁ upaṭṭhahiṁ.</div> </td> </tr> </table> </div>
</div>
<div class="q" id="p_20Ap1_5174"> <div class="divNumber">312.</div> <div class="p"> <table class="singleColumn"> <tr> <td> <div class="pN">5174</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Antoghare nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5175"> <div class="divNumber">313.</div> <div class="p"> <table class="singleColumn"> <tr> <td> <div class="pN">5175</div> <div class="G">‘Yo maṁ tūriyehupaṭṭhāsi,</div> </td> </tr> <tr> <td> <div class="G">annapānañcadāsi me;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5176"> <div class="divNumber">314.</div> <div class="p"> <table class="singleColumn"> <tr> <td> <div class="pN">5176</div> <div class="G">Pahūtabhakkho hutvāna,</div> </td> </tr> <tr> <td> <div class="G">sahirañño sabhojano;</div> </td> </tr> <tr> <td> <div class="G">Catudīpe ekarajjaṁ,</div> </td> </tr> <tr> <td> <div class="G">kārayissatiyaṁ naro.</div> </td> </tr> </table> </div>
</div>
<div class="q" id="p_20Ap1_5177"> <div class="divNumber">315.</div> <div class="p"> <table class="singleColumn"> <tr> <td> <div class="pN">5177</div> <div class="G">Pañca sīle samādāya,</div> </td> </tr> <tr> <td> <div class="G">dasakammapathe tato;</div> </td> </tr> <tr> <td> <div class="G">Samādāya pavattento,</div> </td> </tr> <tr> <td> <div class="G">parisaṁ sikkhāpayissati.</div> </td> </tr> </table> </div>
</div>
<div class="q" id="p_20Ap1_5178"> <div class="divNumber">316.</div> <div class="p"> <table class="singleColumn"> <tr> <td> <div class="pN">5178</div> <div class="G">Tūriyasatasahassāni,</div> </td> </tr> <tr> <td> <div class="G">bheriyo samalaṅkatā;</div> </td> </tr> <tr> <td> <div class="G">Vajjayissantimaṁ niccaṁ,</div> </td> </tr> <tr> <td> <div class="G">upaṭṭhānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5179"> <div class="divNumber">317.</div> <div class="p"> <table class="singleColumn"> <tr> <td> <div class="pN">5179</div> <div class="G">Tiṁsakappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Catusaṭṭhikkhattuṁ devindo,</div> </td> </tr> <tr> <td> <div class="G">devarajjaṁ karissati.</div> </td> </tr> </table> </div>
</div>
<div class="q" id="p_20Ap1_5180"> <div class="divNumber">318.</div> <div class="p"> <table class="singleColumn"> <tr> <td> <div class="pN">5180</div> <div class="G">Catusaṭṭhikkhattuṁ rājā,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_5181"> <div class="divNumber">319.</div> <div class="p"> <table class="singleColumn"> <tr> <td> <div class="pN">5181</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_5182"> <div class="divNumber">320.</div> <div class="p"> <table class="singleColumn"> <tr> <td> <div class="pN">5182</div> <div class="G">Upapajjati yaṁ yoniṁ,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Anūnabhogo hutvāna,</div> </td> </tr> <tr> <td> <div class="G">manussattaṁ gamissati.</div> </td> </tr> </table> </div>
</div>
<div class="q" id="p_20Ap1_5183"> <div class="divNumber">321.</div> <div class="p"> <table class="singleColumn"> <tr> <td> <div class="pN">5183</div> <div class="G">Ajjhāyako bhavitvāna,</div> </td> </tr> <tr> <td> <div class="G">tiṇṇaṁ vedāna pāragū;</div> </td> </tr> <tr> <td> <div class="G">Uttamatthaṁ gavesanto,</div> </td> </tr> <tr> <td> <div class="G">carissati mahiṁ imaṁ.</div> </td> </tr> </table> </div>
</div>
<div class="q" id="p_20Ap1_5184"> <div class="divNumber">322.</div> <div class="p"> <table class="singleColumn"> <tr> <td> <div class="pN">5184</div> <div class="G">So pacchā pabbajitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsanebhiramissati.</div> </td> </tr> </table> </div>
</div>
<div class="q" id="p_20Ap1_5185"> <div class="divNumber">323.</div> <div class="p"> <table class="singleColumn"> <tr> <td> <div class="pN">5185</div> <div class="G">Ārādhayitvāna sambuddhaṁ,</div> </td> </tr> <tr> <td> <div class="G">gotamaṁ sakyapuṅgavaṁ;</div> </td> </tr> <tr> <td> <div class="G">Kilese jhāpayitvāna,</div> </td> </tr> <tr> <td> <div class="G">arahāyaṁ bhavissati’.</div> </td> </tr> </table> </div>
</div>
<div class="q" id="p_20Ap1_5186"> <div class="divNumber">324.</div> <div class="p"> <table class="singleColumn"> <tr> <td> <div class="pN">5186</div> <div class="G">Vipine byaggharājāva,</div> </td> </tr> <tr> <td> <div class="G">migarājāva kesarī;</div> </td> </tr> <tr> <td> <div class="G">Abhīto viharāmajja,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_5187"> <div class="divNumber">325.</div> <div class="p"> <table class="singleColumn"> <tr> <td> <div class="pN">5187</div> <div class="G">Devaloke manusse vā,</div> </td> </tr> <tr> <td> <div class="G">dalidde duggatimhi vā;</div> </td> </tr> <tr> <td> <div class="G">Nibbattiṁ me na passāmi,</div> </td> </tr> <tr> <td> <div class="G">upaṭṭhānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5188"> <div class="divNumber">326.</div> <div class="p"> <table class="singleColumn"> <tr> <td> <div class="pN">5188</div> <div class="G">Vivekamanuyuttomhi,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5189"> <div class="divNumber">327.</div> <div class="p"> <table class="singleColumn"> <tr> <td> <div class="pN">5189</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5190"> <div class="divNumber">328.</div> <div class="p"> <table class="singleColumn"> <tr> <td> <div class="pN">5190</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5191"> <div class="divNumber">329.</div> <div class="p"> <table class="singleColumn"> <tr> <td> <div class="pN">5191</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5192"> <div class="p">
<span class="pN">5192</span>Itthaṁ sudaṁ āyasmā jatukaṇṇitthero imā gāthāyo abhāsitthāti. </div>
</div>
<div class="CENTER" id="p_20Ap1_5193">
<span class="pN">5193</span>Jatukaṇṇittherassāpadānaṁ navamaṁ.</div>
</html>
