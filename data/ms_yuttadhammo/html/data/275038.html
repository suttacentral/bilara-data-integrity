<html>
<div class="i">12.6.8 Dutiyamahāsamuddasutta</div>
<div class="h">Saccasaṁyutta</div>
<div class="h">Abhisamayavagga</div>
<div class="h">Dutiyamahāsamuddasutta</div>
<div class="q" id="p_14S5_2423"> <div class="divNumber">1128.</div> <div class="p">
<span class="pN">2423</span>“Seyyathāpi, bhikkhave, mahāsamudde udakaṁ parikkhayaṁ pariyādānaṁ gaccheyya ṭhapetvā dve vā tīṇi vā udakaphusitāni. Taṁ kiṁ maññatha, bhikkhave, katamaṁ nu kho bahutaraṁ— yaṁ vā mahāsamudde udakaṁ parikkhīṇaṁ pariyādinnaṁ, yāni dve vā tīṇi vā udakaphusitāni avasiṭṭhānī”ti? “Etadeva, bhante, bahutaraṁ mahāsamudde udakaṁ yadidaṁ parikkhīṇaṁ pariyādinnaṁ; appamattakāni dve vā tīṇi vā udakaphusitāni avasiṭṭhāni. Saṅkhampi na upenti, upanidhampi na upenti, kalabhāgampi na upenti mahāsamudde udakaṁ parikkhīṇaṁ pariyādinnaṁ upanidhāya dve vā tīṇi vā udakaphusitāni avasiṭṭhānī”ti. “Evameva kho, bhikkhave, ariyasāvakassa…pe… yogo karaṇīyo”ti. </div>
</div>
<div class="CENTER" id="p_14S5_2424">
<span class="pN">2424</span>Aṭṭhamaṁ.</div>
</html>
