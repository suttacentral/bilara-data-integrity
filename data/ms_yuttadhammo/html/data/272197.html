<html>
<div class="i">10.4 Asādhāraṇādi</div>
<div class="h">Gāthāsaṅgaṇika</div>
<div class="h">Asādhāraṇādi</div>
<div class="q" id="p_5V_1652"> <div class="divNumber">338.</div> <div class="p"> <table class="singleColumn"> <tr> <td> <div class="pN">1652</div> <div class="G">“Vīsaṁ dve satāni,</div> </td> </tr> <tr> <td> <div class="G">Bhikkhūnaṁ sikkhāpadāni;</div> </td> </tr> <tr> <td> <div class="G">Uddesaṁ āgacchanti uposathesu,</div> </td> </tr> <tr> <td> <div class="G">Tīṇi satāni cattāri;</div> </td> </tr> <tr> <td> <div class="G">Bhikkhunīnaṁ sikkhāpadāni,</div> </td> </tr> <tr> <td> <div class="G">Uddesaṁ āgacchanti uposathesu.</div> </td> </tr> </table> </div>
</div>
<div class="q" id="p_5V_1653"> <div class="p"> <table class="singleColumn"> <tr> <td> <div class="pN">1653</div> <div class="G">Chacattārīsā bhikkhūnaṁ,</div> </td> </tr> <tr> <td> <div class="G">bhikkhunīhi asādhāraṇā;</div> </td> </tr> <tr> <td> <div class="G">Sataṁ tiṁsā ca bhikkhunīnaṁ,</div> </td> </tr> <tr> <td> <div class="G">bhikkhūhi asādhāraṇā.</div> </td> </tr> </table> </div>
</div>
<div class="q" id="p_5V_1654"> <div class="p"> <table class="singleColumn"> <tr> <td> <div class="pN">1654</div> <div class="G">Sataṁ sattati chacceva,</div> </td> </tr> <tr> <td> <div class="G">ubhinnaṁ asādhāraṇā;</div> </td> </tr> <tr> <td> <div class="G">Sataṁ sattati cattāri,</div> </td> </tr> <tr> <td> <div class="G">ubhinnaṁ samasikkhatā.</div> </td> </tr> </table> </div>
</div>
<div class="q" id="p_5V_1655"> <div class="p"> <table class="singleColumn"> <tr> <td> <div class="pN">1655</div> <div class="G">Vīsaṁ dve satāni,</div> </td> </tr> <tr> <td> <div class="G">Bhikkhūnaṁ sikkhāpadāni;</div> </td> </tr> <tr> <td> <div class="G">Uddesaṁ āgacchanti uposathesu,</div> </td> </tr> <tr> <td> <div class="G">Te suṇohi yathātathaṁ.</div> </td> </tr> </table> </div>
</div>
<div class="q" id="p_5V_1656"> <div class="p"> <table class="singleColumn"> <tr> <td> <div class="pN">1656</div> <div class="G">Pārājikāni cattāri,</div> </td> </tr> <tr> <td> <div class="G">Saṁghādisesāni bhavanti terasa;</div> </td> </tr> <tr> <td> <div class="G">Aniyatā dve honti.</div> </td> </tr> </table> </div>
</div>
<div class="q" id="p_5V_1657"> <div class="p"> <table class="singleColumn"> <tr> <td> <div class="pN">1657</div> <div class="G">Nissaggiyāni tiṁseva,</div> </td> </tr> <tr> <td> <div class="G">dvenavuti ca khuddakā;</div> </td> </tr> <tr> <td> <div class="G">Cattāro pāṭidesanīyā,</div> </td> </tr> <tr> <td> <div class="G">pañcasattati sekhiyā.</div> </td> </tr> </table> </div>
</div>
<div class="q" id="p_5V_1658"> <div class="p"> <table class="singleColumn"> <tr> <td> <div class="pN">1658</div> <div class="G">Vīsaṁ dve satāni cime honti,</div> </td> </tr> <tr> <td> <div class="G">Bhikkhūnaṁ sikkhāpadāni;</div> </td> </tr> <tr> <td> <div class="G">Uddesaṁ āgacchanti uposathesu.</div> </td> </tr> </table> </div>
</div>
<div class="q" id="p_5V_1659"> <div class="p"> <table class="singleColumn"> <tr> <td> <div class="pN">1659</div> <div class="G">Tīṇi satāni cattāri,</div> </td> </tr> <tr> <td> <div class="G">Bhikkhunīnaṁ sikkhāpadāni;</div> </td> </tr> <tr> <td> <div class="G">Uddesaṁ āgacchanti uposathesu,</div> </td> </tr> <tr> <td> <div class="G">Te suṇohi yathātathaṁ.</div> </td> </tr> </table> </div>
</div>
<div class="q" id="p_5V_1660"> <div class="p"> <table class="singleColumn"> <tr> <td> <div class="pN">1660</div> <div class="G">Pārājikāni aṭṭha,</div> </td> </tr> <tr> <td> <div class="G">Saṁghādisesāni bhavanti sattarasa;</div> </td> </tr> <tr> <td> <div class="G">Nissaggiyāni tiṁseva,</div> </td> </tr> <tr> <td> <div class="G">Sataṁ saṭṭhi cha ceva;</div> </td> </tr> <tr> <td> <div class="G">Khuddakāni pavuccanti.</div> </td> </tr> </table> </div>
</div>
<div class="q" id="p_5V_1661"> <div class="p"> <table class="singleColumn"> <tr> <td> <div class="pN">1661</div> <div class="G">Aṭṭha pāṭidesanīyā,</div> </td> </tr> <tr> <td> <div class="G">Pañcasattati sekhiyā;</div> </td> </tr> <tr> <td> <div class="G">Tīṇi satāni cattāri cime honti,</div> </td> </tr> <tr> <td> <div class="G">Bhikkhunīnaṁ sikkhāpadāni;</div> </td> </tr> <tr> <td> <div class="G">Uddesaṁ āgacchanti uposathesu.</div> </td> </tr> </table> </div>
</div>
<div class="q" id="p_5V_1662"> <div class="p"> <table class="singleColumn"> <tr> <td> <div class="pN">1662</div> <div class="G">Chacattārīsā bhikkhūnaṁ,</div> </td> </tr> <tr> <td> <div class="G">bhikkhunīhi asādhāraṇā;</div> </td> </tr> <tr> <td> <div class="G">Te suṇohi yathātathaṁ.</div> </td> </tr> </table> </div>
</div>
<div class="q" id="p_5V_1663"> <div class="p"> <table class="singleColumn"> <tr> <td> <div class="pN">1663</div> <div class="G">Cha saṁghādisesā,</div> </td> </tr> <tr> <td> <div class="G">dve aniyatehi aṭṭha;</div> </td> </tr> <tr> <td> <div class="G">Nissaggiyāni dvādasa,</div> </td> </tr> <tr> <td> <div class="G">tehi te honti vīsati.</div> </td> </tr> </table> </div>
</div>
<div class="q" id="p_5V_1664"> <div class="p"> <table class="singleColumn"> <tr> <td> <div class="pN">1664</div> <div class="G">Dvevīsati khuddakā,</div> </td> </tr> <tr> <td> <div class="G">Caturo pāṭidesanīyā;</div> </td> </tr> <tr> <td> <div class="G">Chacattārīsā cime honti,</div> </td> </tr> <tr> <td> <div class="G">Bhikkhūnaṁ bhikkhunīhi asādhāraṇā.</div> </td> </tr> </table> </div>
</div>
<div class="q" id="p_5V_1665"> <div class="p"> <table class="singleColumn"> <tr> <td> <div class="pN">1665</div> <div class="G">Sataṁ tiṁsā ca bhikkhunīnaṁ,</div> </td> </tr> <tr> <td> <div class="G">bhikkhūhi asādhāraṇā;</div> </td> </tr> <tr> <td> <div class="G">Te suṇohi yathātathaṁ.</div> </td> </tr> </table> </div>
</div>
<div class="q" id="p_5V_1666"> <div class="p"> <table class="singleColumn"> <tr> <td> <div class="pN">1666</div> <div class="G">Pārājikāni cattāri,</div> </td> </tr> <tr> <td> <div class="G">saṁghamhā dasa nissare;</div> </td> </tr> <tr> <td> <div class="G">Nissaggiyāni dvādasa,</div> </td> </tr> <tr> <td> <div class="G">channavuti ca khuddakā;</div> </td> </tr> <tr> <td> <div class="G">Aṭṭha pāṭidesanīyā.</div> </td> </tr> </table> </div>
</div>
<div class="q" id="p_5V_1667"> <div class="p"> <table class="singleColumn"> <tr> <td> <div class="pN">1667</div> <div class="G">Sataṁ tiṁsā cime honti,</div> </td> </tr> <tr> <td> <div class="G">Bhikkhunīnaṁ bhikkhūhi asādhāraṇā;</div> </td> </tr> <tr> <td> <div class="G">Sataṁ sattati chacceva,</div> </td> </tr> <tr> <td> <div class="G">Ubhinnaṁ asādhāraṇā;</div> </td> </tr> <tr> <td> <div class="G">Te suṇohi yathātathaṁ.</div> </td> </tr> </table> </div>
</div>
<div class="q" id="p_5V_1668"> <div class="p"> <table class="singleColumn"> <tr> <td> <div class="pN">1668</div> <div class="G">Pārājikāni cattāri,</div> </td> </tr> <tr> <td> <div class="G">Saṁghādisesāni bhavanti soḷasa;</div> </td> </tr> <tr> <td> <div class="G">Aniyatā dve honti,</div> </td> </tr> <tr> <td> <div class="G">Nissaggiyāni catuvīsati;</div> </td> </tr> <tr> <td> <div class="G">Sataṁ aṭṭhārasā ceva,</div> </td> </tr> <tr> <td> <div class="G">Khuddakāni pavuccanti;</div> </td> </tr> <tr> <td> <div class="G">Dvādasa pāṭidesanīyā.</div> </td> </tr> </table> </div>
</div>
<div class="q" id="p_5V_1669"> <div class="p"> <table class="singleColumn"> <tr> <td> <div class="pN">1669</div> <div class="G">Sataṁ sattati chaccevime honti,</div> </td> </tr> <tr> <td> <div class="G">Ubhinnaṁ asādhāraṇā;</div> </td> </tr> <tr> <td> <div class="G">Sataṁ sattati cattāri,</div> </td> </tr> <tr> <td> <div class="G">Ubhinnaṁ samasikkhatā;</div> </td> </tr> <tr> <td> <div class="G">Te suṇohi yathātathaṁ.</div> </td> </tr> </table> </div>
</div>
<div class="q" id="p_5V_1670"> <div class="p"> <table class="singleColumn"> <tr> <td> <div class="pN">1670</div> <div class="G">Pārājikāni cattāri,</div> </td> </tr> <tr> <td> <div class="G">Saṁghādisesāni bhavanti satta;</div> </td> </tr> <tr> <td> <div class="G">Nissaggiyāni aṭṭhārasa,</div> </td> </tr> <tr> <td> <div class="G">Samasattati khuddakā;</div> </td> </tr> <tr> <td> <div class="G">Pañcasattati sekhiyāni.</div> </td> </tr> </table> </div>
</div>
<div class="q" id="p_5V_1671"> <div class="p"> <table class="singleColumn"> <tr> <td> <div class="pN">1671</div> <div class="G">Sataṁ sattati cattāri cime honti,</div> </td> </tr> <tr> <td> <div class="G">Ubhinnaṁ samasikkhatā;</div> </td> </tr> <tr> <td> <div class="G">Aṭṭheva pārājikā ye durāsadā,</div> </td> </tr> <tr> <td> <div class="G">Tālavatthusamūpamā.</div> </td> </tr> </table> </div>
</div>
<div class="q" id="p_5V_1672"> <div class="p"> <table class="singleColumn"> <tr> <td> <div class="pN">1672</div> <div class="G">Paṇḍupalāso puthusilā,</div> </td> </tr> <tr> <td> <div class="G">sīsacchinnova so naro;</div> </td> </tr> <tr> <td> <div class="G">Tālova matthakacchinno,</div> </td> </tr> <tr> <td> <div class="G">aviruḷhī bhavanti te.</div> </td> </tr> </table> </div>
</div>
<div class="q" id="p_5V_1673"> <div class="p"> <table class="singleColumn"> <tr> <td> <div class="pN">1673</div> <div class="G">Tevīsati saṁghādisesā,</div> </td> </tr> <tr> <td> <div class="G">Dve aniyatā;</div> </td> </tr> <tr> <td> <div class="G">Dve cattārīsa nissaggiyā,</div> </td> </tr> <tr> <td> <div class="G">Aṭṭhāsītisataṁ pācittiyā;</div> </td> </tr> <tr> <td> <div class="G">Dvādasa pāṭidesanīyā.</div> </td> </tr> </table> </div>
</div>
<div class="q" id="p_5V_1674"> <div class="p"> <table class="singleColumn"> <tr> <td> <div class="pN">1674</div> <div class="G">Pañcasattati sekhiyā,</div> </td> </tr> <tr> <td> <div class="G">tīhi samathehi sammanti;</div> </td> </tr> <tr> <td> <div class="G">Sammukhā ca paṭiññāya,</div> </td> </tr> <tr> <td> <div class="G">tiṇavatthārakena ca.</div> </td> </tr> </table> </div>
</div>
<div class="q" id="p_5V_1675"> <div class="p"> <table class="singleColumn"> <tr> <td> <div class="pN">1675</div> <div class="G">Dve uposathā dve pavāraṇā,</div> </td> </tr> <tr> <td> <div class="G">Cattāri kammāni jinena desitā;</div> </td> </tr> <tr> <td> <div class="G">Pañceva uddesā caturo bhavanti,</div> </td> </tr> <tr> <td> <div class="G">Anaññathā āpattikkhandhā ca bhavanti satta.</div> </td> </tr> </table> </div>
</div>
<div class="q" id="p_5V_1676"> <div class="p"> <table class="singleColumn"> <tr> <td> <div class="pN">1676</div> <div class="G">Adhikaraṇāni cattāri,</div> </td> </tr> <tr> <td> <div class="G">Sattahi samathehi sammanti;</div> </td> </tr> <tr> <td> <div class="G">Dvīhi catūhi tīhi,</div> </td> </tr> <tr> <td> <div class="G">Kiccaṁ ekena sammati”.</div> </td> </tr> </table> </div>
</div>
</html>
