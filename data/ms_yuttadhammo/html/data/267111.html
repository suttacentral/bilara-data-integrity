<html>
<div class="i">6.3 Khemātherīgāthā</div>
<div class="h">Chakkanipāta</div>
<div class="h">Khemātherīgāthā</div>
<div class="q" id="p_19Th2_196"> <div class="divNumber">139.</div> <div class="p"> <table class="singleColumn"> <tr> <td> <div class="pN">196</div> <div class="G">“Daharā tvaṁ rūpavatī,</div> </td> </tr> <tr> <td> <div class="G">ahampi daharo yuvā;</div> </td> </tr> <tr> <td> <div class="G">Pañcaṅgikena turiyena,</div> </td> </tr> <tr> <td> <div class="G">ehi kheme ramāmase”.</div> </td> </tr> </table> </div>
</div>
<div class="q" id="p_19Th2_197"> <div class="divNumber">140.</div> <div class="p"> <table class="singleColumn"> <tr> <td> <div class="pN">197</div> <div class="G">“Iminā pūtikāyena,</div> </td> </tr> <tr> <td> <div class="G">āturena pabhaṅgunā;</div> </td> </tr> <tr> <td> <div class="G">Aṭṭiyāmi harāyāmi,</div> </td> </tr> <tr> <td> <div class="G">kāmataṇhā samūhatā.</div> </td> </tr> </table> </div>
</div>
<div class="q" id="p_19Th2_198"> <div class="divNumber">141.</div> <div class="p"> <table class="singleColumn"> <tr> <td> <div class="pN">198</div> <div class="G">Sattisūlūpamā kāmā,</div> </td> </tr> <tr> <td> <div class="G">khandhāsaṁ adhikuṭṭanā;</div> </td> </tr> <tr> <td> <div class="G">Yaṁ ‘tvaṁ kāmaratiṁ’ brūsi,</div> </td> </tr> <tr> <td> <div class="G">‘aratī’ dāni sā mama.</div> </td> </tr> </table> </div>
</div>
<div class="q" id="p_19Th2_199"> <div class="divNumber">142.</div> <div class="p"> <table class="singleColumn"> <tr> <td> <div class="pN">199</div> <div class="G">Sabbattha vihatā nandī,</div> </td> </tr> <tr> <td> <div class="G">tamokhandho padālito;</div> </td> </tr> <tr> <td> <div class="G">Evaṁ jānāhi pāpima,</div> </td> </tr> <tr> <td> <div class="G">nihato tvamasi antaka.</div> </td> </tr> </table> </div>
</div>
<div class="q" id="p_19Th2_200"> <div class="divNumber">143.</div> <div class="p"> <table class="singleColumn"> <tr> <td> <div class="pN">200</div> <div class="G">Nakkhattāni namassantā,</div> </td> </tr> <tr> <td> <div class="G">aggiṁ paricaraṁ vane;</div> </td> </tr> <tr> <td> <div class="G">Yathābhuccamajānantā,</div> </td> </tr> <tr> <td> <div class="G">bālā suddhimamaññatha.</div> </td> </tr> </table> </div>
</div>
<div class="q" id="p_19Th2_201"> <div class="divNumber">144.</div> <div class="p"> <table class="singleColumn"> <tr> <td> <div class="pN">201</div> <div class="G">Ahañca kho namassantī,</div> </td> </tr> <tr> <td> <div class="G">sambuddhaṁ purisuttamaṁ;</div> </td> </tr> <tr> <td> <div class="G">Pamuttā sabbadukkhehi,</div> </td> </tr> <tr> <td> <div class="G">satthusāsanakārikā”ti.</div> </td> </tr> </table> </div>
</div>
<div class="CENTER" id="p_19Th2_202">
<span class="pN">202</span>… Khemā therī….</div>
</html>
