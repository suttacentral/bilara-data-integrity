<html>
<div class="i">1.5.8.7 Sañciccasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Sañciccasikkhāpada
</div>
<div class="q" id="p_2V_1379">
<div class="divNumber">
464.
</div>
<div class="p">
<span class="pN">1379</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sattarasavaggiyānaṁ bhikkhūnaṁ sañcicca kukkuccaṁ upadahanti—  “bhagavatā, āvuso, sikkhāpadaṁ paññattaṁ—  ‘na ūnavīsativasso puggalo upasampādetabbo’ti. Tumhe ca ūnavīsativassā upasampannā. Kacci no tumhe anupasampannā”ti? Te rodanti. Bhikkhū evamāhaṁsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū amhākaṁ sañcicca kukkuccaṁ upadahantī”ti.
</div>
</div>
<div class="q" id="p_2V_1380">
<div class="p">
<span class="pN">1380</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhūnaṁ sañcicca kukkuccaṁ upadahissantī”ti…pe…  “saccaṁ kira tumhe, bhikkhave, bhikkhūnaṁ sañcicca kukkuccaṁ upadahathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhūnaṁ sañcicca kukkuccaṁ upadahissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1381">
<div class="divNumber">
465.
</div>
<div class="p">
<span class="pN">1381</span><span class="bold">“Yo pana bhikkhu bhikkhussa sañcicca kukkuccaṁ upadaheyya—  ‘itissa muhuttampi aphāsu bhavissatī’ti etadeva paccayaṁ karitvā anaññaṁ, pācittiyan”</span>ti. (<span class="italic">77</span>:<span class="bold">126</span>)
</div>
</div>
<div class="q" id="p_2V_1382">
<div class="divNumber">
466.
</div>
<div class="p">
<span class="pN">1382</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1383">
<div class="p">
<span class="pN">1383</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_1384">
<div class="p">
<span class="pN">1384</span><span class="bold">Sañciccā</span>ti jānanto sañjānanto cecca abhivitaritvā vītikkamo.
</div>
</div>
<div class="q" id="p_2V_1385">
<div class="p">
<span class="pN">1385</span><span class="bold">Kukkuccaṁ upadaheyyā</span>ti “ūnavīsativasso maññe tvaṁ upasampanno, vikāle maññe tayā bhuttaṁ, majjaṁ maññe tayā pītaṁ, mātugāmena saddhiṁ raho maññe tayā nisinnan”ti kukkuccaṁ upadahati, āpatti pācittiyassa.
</div>
</div>
<div class="q" id="p_2V_1386">
<div class="p">
<span class="pN">1386</span><span class="bold">Etadeva paccayaṁ karitvā, anaññan</span>ti na añño koci paccayo hoti kukkuccaṁ upadahituṁ.
</div>
</div>
<div class="q" id="p_2V_1387">
<div class="divNumber">
467.
</div>
<div class="p">
<span class="pN">1387</span>Upasampanne upasampannasaññī sañcicca kukkuccaṁ upadahati, āpatti pācittiyassa. Upasampanne vematiko sañcicca kukkuccaṁ upadahati, āpatti pācittiyassa. Upasampanne anupasampannasaññī sañcicca kukkuccaṁ upadahati, āpatti pācittiyassa.
</div>
</div>
<div class="q" id="p_2V_1388">
<div class="p">
<span class="pN">1388</span>Anupasampannassa sañcicca kukkuccaṁ upadahati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1389">
<div class="divNumber">
468.
</div>
<div class="p">
<span class="pN">1389</span>Anāpatti—  na kukkuccaṁ upadahitukāmo “ūnavīsativasso maññe tvaṁ upasampanno, vikāle maññe tayā bhuttaṁ, majjaṁ maññe tayā pītaṁ, mātugāmena saddhiṁ raho maññe tayā nisinnaṁ, iṅgha jānāhi, mā te pacchā kukkuccaṁ ahosī”ti bhaṇati, ummattakassa, ādikammikassāti.
</div>
</div>
<div class="CENTER" id="p_2V_1390">
<span class="pN">1390</span>Sañciccasikkhāpadaṁ niṭṭhitaṁ sattamaṁ.
</div>
</html>
