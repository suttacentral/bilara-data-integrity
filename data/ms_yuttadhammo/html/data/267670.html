<html>
<div class="i">54.6 Bāhiyattheraapadāna</div>
<div class="h">Kaccāyanavagga</div>
<div class="h">Bāhiyattheraapadāna</div>
<div class="q" id="p_20Ap1_7135"> <div class="divNumber">178.</div> <div class="p"> <table class="singleColumn"> <tr> <td> <div class="pN">7135</div> <div class="G">“Ito satasahassamhi,</div> </td> </tr> <tr> <td> <div class="G">kappe uppajji nāyako;</div> </td> </tr> <tr> <td> <div class="G">Mahappabho tilokaggo,</div> </td> </tr> <tr> <td> <div class="G">nāmena padumuttaro.</div> </td> </tr> </table> </div>
</div>
<div class="q" id="p_20Ap1_7136"> <div class="divNumber">179.</div> <div class="p"> <table class="singleColumn"> <tr> <td> <div class="pN">7136</div> <div class="G">Khippābhiññassa bhikkhussa,</div> </td> </tr> <tr> <td> <div class="G">guṇaṁ kittayato mune;</div> </td> </tr> <tr> <td> <div class="G">Sutvā udaggacittohaṁ,</div> </td> </tr> <tr> <td> <div class="G">kāraṁ katvā mahesino.</div> </td> </tr> </table> </div>
</div>
<div class="q" id="p_20Ap1_7137"> <div class="divNumber">180.</div> <div class="p"> <table class="singleColumn"> <tr> <td> <div class="pN">7137</div> <div class="G">Datvā sattāhikaṁ dānaṁ,</div> </td> </tr> <tr> <td> <div class="G">sasissassa mune ahaṁ;</div> </td> </tr> <tr> <td> <div class="G">Abhivādiya sambuddhaṁ,</div> </td> </tr> <tr> <td> <div class="G">taṁ ṭhānaṁ patthayiṁ tadā.</div> </td> </tr> </table> </div>
</div>
<div class="q" id="p_20Ap1_7138"> <div class="divNumber">181.</div> <div class="p"> <table class="singleColumn"> <tr> <td> <div class="pN">7138</div> <div class="G">Tato maṁ byākari buddho,</div> </td> </tr> <tr> <td> <div class="G">‘etaṁ passatha brāhmaṇaṁ;</div> </td> </tr> <tr> <td> <div class="G">Patitaṁ pādamūle me,</div> </td> </tr> <tr> <td> <div class="G">cariyaṁ paccavekkhaṇaṁ.</div> </td> </tr> </table> </div>
</div>
<div class="q" id="p_20Ap1_7139"> <div class="divNumber">182.</div> <div class="p"> <table class="singleColumn"> <tr> <td> <div class="pN">7139</div> <div class="G">Hemayaññopacitaṅgaṁ,</div> </td> </tr> <tr> <td> <div class="G">avadātatanuttacaṁ;</div> </td> </tr> <tr> <td> <div class="G">Palambabimbatamboṭṭhaṁ,</div> </td> </tr> <tr> <td> <div class="G">setatiṇhasamaṁ dijaṁ.</div> </td> </tr> </table> </div>
</div>
<div class="q" id="p_20Ap1_7140"> <div class="divNumber">183.</div> <div class="p"> <table class="singleColumn"> <tr> <td> <div class="pN">7140</div> <div class="G">Guṇathāmabahutaraṁ,</div> </td> </tr> <tr> <td> <div class="G">samuggatatanūruhaṁ;</div> </td> </tr> <tr> <td> <div class="G">Guṇoghāyatanībhūtaṁ,</div> </td> </tr> <tr> <td> <div class="G">pītisamphullitānanaṁ.</div> </td> </tr> </table> </div>
</div>
<div class="q" id="p_20Ap1_7141"> <div class="divNumber">184.</div> <div class="p"> <table class="singleColumn"> <tr> <td> <div class="pN">7141</div> <div class="G">Eso patthayate ṭhānaṁ,</div> </td> </tr> <tr> <td> <div class="G">khippābhiññassa bhikkhuno;</div> </td> </tr> <tr> <td> <div class="G">Anāgate mahāvīro,</div> </td> </tr> <tr> <td> <div class="G">gotamo nāma hessati.</div> </td> </tr> </table> </div>
</div>
<div class="q" id="p_20Ap1_7142"> <div class="divNumber">185.</div> <div class="p"> <table class="singleColumn"> <tr> <td> <div class="pN">7142</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Bāhiyo nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7143"> <div class="divNumber">186.</div> <div class="p"> <table class="singleColumn"> <tr> <td> <div class="pN">7143</div> <div class="G">Tadā hi tuṭṭho vuṭṭhāya,</div> </td> </tr> <tr> <td> <div class="G">yāvajīvaṁ mahāmune;</div> </td> </tr> <tr> <td> <div class="G">Kāraṁ katvā cuto saggaṁ,</div> </td> </tr> <tr> <td> <div class="G">agaṁ sabhavanaṁ yathā.</div> </td> </tr> </table> </div>
</div>
<div class="q" id="p_20Ap1_7144"> <div class="divNumber">187.</div> <div class="p"> <table class="singleColumn"> <tr> <td> <div class="pN">7144</div> <div class="G">Devabhūto manusso vā,</div> </td> </tr> <tr> <td> <div class="G">sukhito tassa kammuno;</div> </td> </tr> <tr> <td> <div class="G">Vāhasā saṁsaritvāna,</div> </td> </tr> <tr> <td> <div class="G">sampattimanubhomahaṁ.</div> </td> </tr> </table> </div>
</div>
<div class="q" id="p_20Ap1_7145"> <div class="divNumber">188.</div> <div class="p"> <table class="singleColumn"> <tr> <td> <div class="pN">7145</div> <div class="G">Puna kassapavīrassa,</div> </td> </tr> <tr> <td> <div class="G">atthamentamhi sāsane;</div> </td> </tr> <tr> <td> <div class="G">Āruyha selasikharaṁ,</div> </td> </tr> <tr> <td> <div class="G">yuñjitvā jinasāsanaṁ.</div> </td> </tr> </table> </div>
</div>
<div class="q" id="p_20Ap1_7146"> <div class="divNumber">189.</div> <div class="p"> <table class="singleColumn"> <tr> <td> <div class="pN">7146</div> <div class="G">Visuddhasīlo sappañño,</div> </td> </tr> <tr> <td> <div class="G">jinasāsanakārako;</div> </td> </tr> <tr> <td> <div class="G">Tato cutā pañca janā,</div> </td> </tr> <tr> <td> <div class="G">devalokaṁ agamhase.</div> </td> </tr> </table> </div>
</div>
<div class="q" id="p_20Ap1_7147"> <div class="divNumber">190.</div> <div class="p"> <table class="singleColumn"> <tr> <td> <div class="pN">7147</div> <div class="G">Tatohaṁ bāhiyo jāto,</div> </td> </tr> <tr> <td> <div class="G">bhārukacche puruttame;</div> </td> </tr> <tr> <td> <div class="G">Tato nāvāya pakkhando,</div> </td> </tr> <tr> <td> <div class="G">sāgaraṁ appasiddhiyaṁ.</div> </td> </tr> </table> </div>
</div>
<div class="q" id="p_20Ap1_7148"> <div class="divNumber">191.</div> <div class="p"> <table class="singleColumn"> <tr> <td> <div class="pN">7148</div> <div class="G">Tato nāvā abhijjittha,</div> </td> </tr> <tr> <td> <div class="G">gantvāna katipāhakaṁ;</div> </td> </tr> <tr> <td> <div class="G">Tadā bhīsanake ghore,</div> </td> </tr> <tr> <td> <div class="G">patito makarākare.</div> </td> </tr> </table> </div>
</div>
<div class="q" id="p_20Ap1_7149"> <div class="divNumber">192.</div> <div class="p"> <table class="singleColumn"> <tr> <td> <div class="pN">7149</div> <div class="G">Tadāhaṁ vāyamitvāna,</div> </td> </tr> <tr> <td> <div class="G">santaritvā mahodadhiṁ;</div> </td> </tr> <tr> <td> <div class="G">Suppārapaṭṭanavaraṁ,</div> </td> </tr> <tr> <td> <div class="G">sampatto mandavedhito.</div> </td> </tr> </table> </div>
</div>
<div class="q" id="p_20Ap1_7150"> <div class="divNumber">193.</div> <div class="p"> <table class="singleColumn"> <tr> <td> <div class="pN">7150</div> <div class="G">Dārucīraṁ nivāsetvā,</div> </td> </tr> <tr> <td> <div class="G">gāmaṁ piṇḍāya pāvisiṁ;</div> </td> </tr> <tr> <td> <div class="G">Tadāha so jano tuṭṭho,</div> </td> </tr> <tr> <td> <div class="G">‘arahāyamidhāgato.</div> </td> </tr> </table> </div>
</div>
<div class="q" id="p_20Ap1_7151"> <div class="divNumber">194.</div> <div class="p"> <table class="singleColumn"> <tr> <td> <div class="pN">7151</div> <div class="G">Imaṁ annena pānena,</div> </td> </tr> <tr> <td> <div class="G">vatthena sayanena ca;</div> </td> </tr> <tr> <td> <div class="G">Bhesajjena ca sakkatvā,</div> </td> </tr> <tr> <td> <div class="G">hessāma sukhitā mayaṁ’.</div> </td> </tr> </table> </div>
</div>
<div class="q" id="p_20Ap1_7152"> <div class="divNumber">195.</div> <div class="p"> <table class="singleColumn"> <tr> <td> <div class="pN">7152</div> <div class="G">Paccayānaṁ tadā lābhī,</div> </td> </tr> <tr> <td> <div class="G">tehi sakkatapūjito;</div> </td> </tr> <tr> <td> <div class="G">Arahāhanti saṅkappaṁ,</div> </td> </tr> <tr> <td> <div class="G">uppādesiṁ ayoniso.</div> </td> </tr> </table> </div>
</div>
<div class="q" id="p_20Ap1_7153"> <div class="divNumber">196.</div> <div class="p"> <table class="singleColumn"> <tr> <td> <div class="pN">7153</div> <div class="G">Tato me cittamaññāya,</div> </td> </tr> <tr> <td> <div class="G">codayī pubbadevatā;</div> </td> </tr> <tr> <td> <div class="G">‘Na tvaṁ upāyamaggaññū,</div> </td> </tr> <tr> <td> <div class="G">kuto tvaṁ arahā bhave’.</div> </td> </tr> </table> </div>
</div>
<div class="q" id="p_20Ap1_7154"> <div class="divNumber">197.</div> <div class="p"> <table class="singleColumn"> <tr> <td> <div class="pN">7154</div> <div class="G">Codito tāya saṁviggo,</div> </td> </tr> <tr> <td> <div class="G">tadāhaṁ paripucchi taṁ;</div> </td> </tr> <tr> <td> <div class="G">‘Ke vā ete kuhiṁ loke,</div> </td> </tr> <tr> <td> <div class="G">arahanto naruttamā’.</div> </td> </tr> </table> </div>
</div>
<div class="q" id="p_20Ap1_7155"> <div class="divNumber">198.</div> <div class="p"> <table class="singleColumn"> <tr> <td> <div class="pN">7155</div> <div class="G">‘Sāvatthiyaṁ kosalamandire jino,</div> </td> </tr> <tr> <td> <div class="G">Pahūtapañño varabhūrimedhaso;</div> </td> </tr> <tr> <td> <div class="G">So sakyaputto arahā anāsavo,</div> </td> </tr> <tr> <td> <div class="G">Deseti dhammaṁ arahattapattiyā’.</div> </td> </tr> </table> </div>
</div>
<div class="q" id="p_20Ap1_7156"> <div class="divNumber">199.</div> <div class="p"> <table class="singleColumn"> <tr> <td> <div class="pN">7156</div> <div class="G">Tadassa sutvā vacanaṁ supīṇito,</div> </td> </tr> <tr> <td> <div class="G">Nidhiṁva laddhā kapaṇoti vimhito;</div> </td> </tr> <tr> <td> <div class="G">Udaggacitto arahattamuttamaṁ,</div> </td> </tr> <tr> <td> <div class="G">Sudassanaṁ daṭṭhumanantagocaraṁ.</div> </td> </tr> </table> </div>
</div>
<div class="q" id="p_20Ap1_7157"> <div class="divNumber">200.</div> <div class="p"> <table class="singleColumn"> <tr> <td> <div class="pN">7157</div> <div class="G">Tadā tato nikkhamitvāna ‘satthuno,</div> </td> </tr> <tr> <td> <div class="G">Sadā jinaṁ passāmi vimalānanaṁ’;</div> </td> </tr> <tr> <td> <div class="G">Upecca rammaṁ vijitavhayaṁ vanaṁ,</div> </td> </tr> <tr> <td> <div class="G">Dije apucchiṁ ‘kuhiṁ lokanandano’.</div> </td> </tr> </table> </div>
</div>
<div class="q" id="p_20Ap1_7158"> <div class="divNumber">201.</div> <div class="p"> <table class="singleColumn"> <tr> <td> <div class="pN">7158</div> <div class="G">‘Tato avocuṁ naradevavandito,</div> </td> </tr> <tr> <td> <div class="G">Puraṁ paviṭṭho asanesanāya so;</div> </td> </tr> <tr> <td> <div class="G">Sasova khippaṁ munidassanussuko,</div> </td> </tr> <tr> <td> <div class="G">Upecca vandāhi tamaggapuggalaṁ’.</div> </td> </tr> </table> </div>
</div>
<div class="q" id="p_20Ap1_7159"> <div class="divNumber">202.</div> <div class="p"> <table class="singleColumn"> <tr> <td> <div class="pN">7159</div> <div class="G">Tatohaṁ tuvaṭaṁ gantvā,</div> </td> </tr> <tr> <td> <div class="G">sāvatthiṁ puramuttamaṁ;</div> </td> </tr> <tr> <td> <div class="G">Vicarantaṁ tamaddakkhiṁ,</div> </td> </tr> <tr> <td> <div class="G">piṇḍatthaṁ apihāgidhaṁ.</div> </td> </tr> </table> </div>
</div>
<div class="q" id="p_20Ap1_7160"> <div class="divNumber">203.</div> <div class="p"> <table class="singleColumn"> <tr> <td> <div class="pN">7160</div> <div class="G">Pattapāṇiṁ alolakkhaṁ,</div> </td> </tr> <tr> <td> <div class="G">pācayantaṁ pītākaraṁ;</div> </td> </tr> <tr> <td> <div class="G">Sirīnilayasaṅkāsaṁ,</div> </td> </tr> <tr> <td> <div class="G">ravidittiharānanaṁ.</div> </td> </tr> </table> </div>
</div>
<div class="q" id="p_20Ap1_7161"> <div class="divNumber">204.</div> <div class="p"> <table class="singleColumn"> <tr> <td> <div class="pN">7161</div> <div class="G">Taṁ samecca nipaccāhaṁ,</div> </td> </tr> <tr> <td> <div class="G">idaṁ vacanamabraviṁ;</div> </td> </tr> <tr> <td> <div class="G">‘Kupathe vippanaṭṭhassa,</div> </td> </tr> <tr> <td> <div class="G">saraṇaṁ hohi gotama’.</div> </td> </tr> </table> </div>
</div>
<div class="q" id="p_20Ap1_7162"> <div class="divNumber">205.</div> <div class="p"> <table class="singleColumn"> <tr> <td> <div class="pN">7162</div> <div class="G">‘Pāṇasantāraṇatthāya,</div> </td> </tr> <tr> <td> <div class="G">piṇḍāya vicarāmahaṁ;</div> </td> </tr> <tr> <td> <div class="G">Na te dhammakathākālo’,</div> </td> </tr> <tr> <td> <div class="G">iccāha munisattamo.</div> </td> </tr> </table> </div>
</div>
<div class="q" id="p_20Ap1_7163"> <div class="divNumber">206.</div> <div class="p"> <table class="singleColumn"> <tr> <td> <div class="pN">7163</div> <div class="G">Tadā punappunaṁ buddhaṁ,</div> </td> </tr> <tr> <td> <div class="G">āyāciṁ dhammalālaso;</div> </td> </tr> <tr> <td> <div class="G">Yo me dhammamadesesi,</div> </td> </tr> <tr> <td> <div class="G">gambhīraṁ suññataṁ padaṁ.</div> </td> </tr> </table> </div>
</div>
<div class="q" id="p_20Ap1_7164"> <div class="divNumber">207.</div> <div class="p"> <table class="singleColumn"> <tr> <td> <div class="pN">7164</div> <div class="G">Tassa dhammaṁ suṇitvāna,</div> </td> </tr> <tr> <td> <div class="G">pāpuṇiṁ āsavakkhayaṁ;</div> </td> </tr> <tr> <td> <div class="G">Parikkhīṇāyuko santo,</div> </td> </tr> <tr> <td> <div class="G">aho satthānukampako.</div> </td> </tr> </table> </div>
</div>
<div class="q" id="p_20Ap1_7165"> <div class="divNumber">208.</div> <div class="p"> <table class="singleColumn"> <tr> <td> <div class="pN">7165</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7166"> <div class="divNumber">209.</div> <div class="p"> <table class="singleColumn"> <tr> <td> <div class="pN">7166</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7167"> <div class="divNumber">210.</div> <div class="p"> <table class="singleColumn"> <tr> <td> <div class="pN">7167</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7168"> <div class="divNumber">211.</div> <div class="p"> <table class="singleColumn"> <tr> <td> <div class="pN">7168</div> <div class="G">Evaṁ thero viyākāsi,</div> </td> </tr> <tr> <td> <div class="G">bāhiyo dārucīriyo;</div> </td> </tr> <tr> <td> <div class="G">Saṅkārakūṭe patito,</div> </td> </tr> <tr> <td> <div class="G">bhūtāviṭṭhāya gāviyā.</div> </td> </tr> </table> </div>
</div>
<div class="q" id="p_20Ap1_7169"> <div class="divNumber">212.</div> <div class="p"> <table class="singleColumn"> <tr> <td> <div class="pN">7169</div> <div class="G">Attano pubbacariyaṁ,</div> </td> </tr> <tr> <td> <div class="G">kittayitvā mahāmati;</div> </td> </tr> <tr> <td> <div class="G">Parinibbāyi so thero,</div> </td> </tr> <tr> <td> <div class="G">sāvatthiyaṁ puruttame.</div> </td> </tr> </table> </div>
</div>
<div class="q" id="p_20Ap1_7170"> <div class="divNumber">213.</div> <div class="p"> <table class="singleColumn"> <tr> <td> <div class="pN">7170</div> <div class="G">Nagarā nikkhamanto taṁ,</div> </td> </tr> <tr> <td> <div class="G">disvāna isisattamo;</div> </td> </tr> <tr> <td> <div class="G">Dārucīradharaṁ dhīraṁ,</div> </td> </tr> <tr> <td> <div class="G">bāhiyaṁ bāhitāgamaṁ.</div> </td> </tr> </table> </div>
</div>
<div class="q" id="p_20Ap1_7171"> <div class="divNumber">214.</div> <div class="p"> <table class="singleColumn"> <tr> <td> <div class="pN">7171</div> <div class="G">Bhūmiyaṁ patitaṁ dantaṁ,</div> </td> </tr> <tr> <td> <div class="G">indaketūva pātitaṁ;</div> </td> </tr> <tr> <td> <div class="G">Gatāyuṁ sukkhakilesaṁ,</div> </td> </tr> <tr> <td> <div class="G">jinasāsanakārakaṁ.</div> </td> </tr> </table> </div>
</div>
<div class="q" id="p_20Ap1_7172"> <div class="divNumber">215.</div> <div class="p"> <table class="singleColumn"> <tr> <td> <div class="pN">7172</div> <div class="G">Tato āmantayī satthā,</div> </td> </tr> <tr> <td> <div class="G">sāvake sāsane rate;</div> </td> </tr> <tr> <td> <div class="G">‘Gaṇhatha netvā jhāpetha,</div> </td> </tr> <tr> <td> <div class="G">tanuṁ sabrahmacārino.</div> </td> </tr> </table> </div>
</div>
<div class="q" id="p_20Ap1_7173"> <div class="divNumber">216.</div> <div class="p"> <table class="singleColumn"> <tr> <td> <div class="pN">7173</div> <div class="G">Thūpaṁ karotha pūjetha,</div> </td> </tr> <tr> <td> <div class="G">nibbuto so mahāmati;</div> </td> </tr> <tr> <td> <div class="G">Khippābhiññānamesaggo,</div> </td> </tr> <tr> <td> <div class="G">sāvako me vacokaro.</div> </td> </tr> </table> </div>
</div>
<div class="q" id="p_20Ap1_7174"> <div class="divNumber">217.</div> <div class="p"> <table class="singleColumn"> <tr> <td> <div class="pN">7174</div> <div class="G">Sahassamapi ce gāthā,</div> </td> </tr> <tr> <td> <div class="G">anatthapadasañhitā;</div> </td> </tr> <tr> <td> <div class="G">Ekaṁ gāthāpadaṁ seyyo,</div> </td> </tr> <tr> <td> <div class="G">yaṁ sutvā upasammati.</div> </td> </tr> </table> </div>
</div>
<div class="q" id="p_20Ap1_7175"> <div class="divNumber">218.</div> <div class="p"> <table class="singleColumn"> <tr> <td> <div class="pN">7175</div> <div class="G">Yattha āpo ca pathavī,</div> </td> </tr> <tr> <td> <div class="G">tejo vāyo na gādhati;</div> </td> </tr> <tr> <td> <div class="G">Na tattha sukkā jotanti,</div> </td> </tr> <tr> <td> <div class="G">ādicco na pakāsati.</div> </td> </tr> </table> </div>
</div>
<div class="q" id="p_20Ap1_7176"> <div class="divNumber">219.</div> <div class="p"> <table class="singleColumn"> <tr> <td> <div class="pN">7176</div> <div class="G">Na tattha candimā bhāti,</div> </td> </tr> <tr> <td> <div class="G">tamo tattha na vijjati;</div> </td> </tr> <tr> <td> <div class="G">Yadā ca attanā vedi,</div> </td> </tr> <tr> <td> <div class="G">munimonena brāhmaṇo.</div> </td> </tr> </table> </div>
</div>
<div class="q" id="p_20Ap1_7177"> <div class="divNumber">220.</div> <div class="p"> <table class="singleColumn"> <tr> <td> <div class="pN">7177</div> <div class="G">Atha rūpā arūpā ca,</div> </td> </tr> <tr> <td> <div class="G">sukhadukkhā vimuccati’;</div> </td> </tr> <tr> <td> <div class="G">Iccevaṁ abhaṇī nātho,</div> </td> </tr> <tr> <td> <div class="G">tilokasaraṇo muni”.</div> </td> </tr> </table> </div>
</div>
<div class="q" id="p_20Ap1_7178"> <div class="p">
<span class="pN">7178</span>Itthaṁ sudaṁ āyasmā bāhiyo thero imā gāthāyo abhāsitthāti. </div>
</div>
<div class="CENTER" id="p_20Ap1_7179">
<span class="pN">7179</span>Bāhiyattherassāpadānaṁ chaṭṭhaṁ.</div>
</html>
