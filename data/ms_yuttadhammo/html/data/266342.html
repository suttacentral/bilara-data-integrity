<html>
<div class="i">7 Revatabuddhavaṁsa</div>
<div class="h">Revatabuddhavaṁsa</div>
<div class="q" id="p_21Bu_411"> <div class="divNumber">1.</div> <div class="p"> <table class="singleColumn"> <tr> <td> <div class="pN">411</div> <div class="G">Sumanassa aparena,</div> </td> </tr> <tr> <td> <div class="G">revato nāma nāyako;</div> </td> </tr> <tr> <td> <div class="G">Anūpamo asadiso,</div> </td> </tr> <tr> <td> <div class="G">atulo uttamo jino.</div> </td> </tr> </table> </div>
</div>
<div class="q" id="p_21Bu_412"> <div class="divNumber">2.</div> <div class="p"> <table class="singleColumn"> <tr> <td> <div class="pN">412</div> <div class="G">Sopi dhammaṁ pakāsesi,</div> </td> </tr> <tr> <td> <div class="G">brahmunā abhiyācito;</div> </td> </tr> <tr> <td> <div class="G">Khandhadhātuvavatthānaṁ,</div> </td> </tr> <tr> <td> <div class="G">appavattaṁ bhavābhave.</div> </td> </tr> </table> </div>
</div>
<div class="q" id="p_21Bu_413"> <div class="divNumber">3.</div> <div class="p"> <table class="singleColumn"> <tr> <td> <div class="pN">413</div> <div class="G">Tassābhisamayā tīṇi,</div> </td> </tr> <tr> <td> <div class="G">ahesuṁ dhammadesane;</div> </td> </tr> <tr> <td> <div class="G">Gaṇanāya na vattabbo,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_414"> <div class="divNumber">4.</div> <div class="p"> <table class="singleColumn"> <tr> <td> <div class="pN">414</div> <div class="G">Yadā arindamaṁ rājaṁ,</div> </td> </tr> <tr> <td> <div class="G">vinesi revato muni;</div> </td> </tr> <tr> <td> <div class="G">Tadā koṭisahassānaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_415"> <div class="divNumber">5.</div> <div class="p"> <table class="singleColumn"> <tr> <td> <div class="pN">415</div> <div class="G">Sattāhaṁ paṭisallānā,</div> </td> </tr> <tr> <td> <div class="G">vuṭṭhahitvā narāsabho;</div> </td> </tr> <tr> <td> <div class="G">Koṭisataṁ naramarūnaṁ,</div> </td> </tr> <tr> <td> <div class="G">vinesi uttame phale.</div> </td> </tr> </table> </div>
</div>
<div class="q" id="p_21Bu_416"> <div class="divNumber">6.</div> <div class="p"> <table class="singleColumn"> <tr> <td> <div class="pN">416</div> <div class="G">Sannipātā tayo āsuṁ,</div> </td> </tr> <tr> <td> <div class="G">revatassa mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">suvimuttāna tādinaṁ.</div> </td> </tr> </table> </div>
</div>
<div class="q" id="p_21Bu_417"> <div class="divNumber">7.</div> <div class="p"> <table class="singleColumn"> <tr> <td> <div class="pN">417</div> <div class="G">Atikkantā gaṇanapathaṁ,</div> </td> </tr> <tr> <td> <div class="G">paṭhamaṁ ye samāgatā;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_418"> <div class="divNumber">8.</div> <div class="p"> <table class="singleColumn"> <tr> <td> <div class="pN">418</div> <div class="G">Yopi paññāya asamo,</div> </td> </tr> <tr> <td> <div class="G">tassa cakkānuvattako;</div> </td> </tr> <tr> <td> <div class="G">So tadā byādhito āsi,</div> </td> </tr> <tr> <td> <div class="G">patto jīvitasaṁsayaṁ.</div> </td> </tr> </table> </div>
</div>
<div class="q" id="p_21Bu_419"> <div class="divNumber">9.</div> <div class="p"> <table class="singleColumn"> <tr> <td> <div class="pN">419</div> <div class="G">Tassa gilānapucchāya,</div> </td> </tr> <tr> <td> <div class="G">ye tadā upagatā munī;</div> </td> </tr> <tr> <td> <div class="G">Koṭisahassā arahanto,</div> </td> </tr> <tr> <td> <div class="G">tatiyo āsi samāgamo.</div> </td> </tr> </table> </div>
</div>
<div class="q" id="p_21Bu_420"> <div class="divNumber">10.</div> <div class="p"> <table class="singleColumn"> <tr> <td> <div class="pN">420</div> <div class="G">Ahaṁ tena samayena,</div> </td> </tr> <tr> <td> <div class="G">atidevo nāma brāhmaṇo;</div> </td> </tr> <tr> <td> <div class="G">Upagantvā revataṁ buddhaṁ,</div> </td> </tr> <tr> <td> <div class="G">saraṇaṁ tassa gañchahaṁ.</div> </td> </tr> </table> </div>
</div>
<div class="q" id="p_21Bu_421"> <div class="divNumber">11.</div> <div class="p"> <table class="singleColumn"> <tr> <td> <div class="pN">421</div> <div class="G">Tassa sīlaṁ samādhiñca,</div> </td> </tr> <tr> <td> <div class="G">paññāguṇamanuttamaṁ;</div> </td> </tr> <tr> <td> <div class="G">Thomayitvā yathāthāmaṁ,</div> </td> </tr> <tr> <td> <div class="G">uttarīyamadāsahaṁ.</div> </td> </tr> </table> </div>
</div>
<div class="q" id="p_21Bu_422"> <div class="divNumber">12.</div> <div class="p"> <table class="singleColumn"> <tr> <td> <div class="pN">422</div> <div class="G">Sopi maṁ buddho byākāsi,</div> </td> </tr> <tr> <td> <div class="G">revato lokanāyako;</div> </td> </tr> <tr> <td> <div class="G">“Aparimeyyito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_423"> <div class="divNumber">13.</div> <div class="p"> <table class="singleColumn"> <tr> <td> <div class="pN">423</div> <div class="G">‘Padhānaṁ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_424"> <div class="divNumber">14.</div> <div class="p"> <table class="singleColumn"> <tr> <td> <div class="pN">424</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_425"> <div class="divNumber">15.</div> <div class="p"> <table class="singleColumn"> <tr> <td> <div class="pN">425</div> <div class="G">Tadāpi taṁ buddhadhammaṁ,</div> </td> </tr> <tr> <td> <div class="G">saritvā anubrūhayiṁ;</div> </td> </tr> <tr> <td> <div class="G">Āharissāmi taṁ dhammaṁ,</div> </td> </tr> <tr> <td> <div class="G">yaṁ mayhaṁ abhipatthitaṁ.</div> </td> </tr> </table> </div>
</div>
<div class="q" id="p_21Bu_426"> <div class="divNumber">16.</div> <div class="p"> <table class="singleColumn"> <tr> <td> <div class="pN">426</div> <div class="G">Nagaraṁ sudhaññavatī nāma,</div> </td> </tr> <tr> <td> <div class="G">Vipulo nāma khattiyo;</div> </td> </tr> <tr> <td> <div class="G">Vipulā nāma janikā,</div> </td> </tr> <tr> <td> <div class="G">Revatassa mahesino.</div> </td> </tr> </table> </div>
</div>
<div class="q" id="p_21Bu_427"> <div class="divNumber">17.</div> <div class="p"> <table class="singleColumn"> <tr> <td> <div class="pN">427</div> <div class="G">Cha ca vassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Sudassano ratanagghi,</div> </td> </tr> <tr> <td> <div class="G">āveḷo ca vibhūsito;</div> </td> </tr> <tr> <td> <div class="G">Puññakammābhinibbattā,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_428"> <div class="divNumber">18.</div> <div class="p"> <table class="singleColumn"> <tr> <td> <div class="pN">428</div> <div class="G">Tettiṁsa ca sahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sudassanā nāma nārī,</div> </td> </tr> <tr> <td> <div class="G">varuṇo nāma atrajo.</div> </td> </tr> </table> </div>
</div>
<div class="q" id="p_21Bu_429"> <div class="divNumber">19.</div> <div class="p"> <table class="singleColumn"> <tr> <td> <div class="pN">429</div> <div class="G">Nimitte caturo disvā,</div> </td> </tr> <tr> <td> <div class="G">rathayānena nikkhami;</div> </td> </tr> <tr> <td> <div class="G">Anūnasattamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_430"> <div class="divNumber">20.</div> <div class="p"> <table class="singleColumn"> <tr> <td> <div class="pN">430</div> <div class="G">Brahmunā yācito santo,</div> </td> </tr> <tr> <td> <div class="G">revato lokanāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">varuṇārāme sirīghare.</div> </td> </tr> </table> </div>
</div>
<div class="q" id="p_21Bu_431"> <div class="divNumber">21.</div> <div class="p"> <table class="singleColumn"> <tr> <td> <div class="pN">431</div> <div class="G">Varuṇo brahmadevo ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Sambhavo nāmupaṭṭhāko,</div> </td> </tr> <tr> <td> <div class="G">revatassa mahesino.</div> </td> </tr> </table> </div>
</div>
<div class="q" id="p_21Bu_432"> <div class="divNumber">22.</div> <div class="p"> <table class="singleColumn"> <tr> <td> <div class="pN">432</div> <div class="G">Bhaddā ceva subhaddā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Sopi buddho asamasamo,</div> </td> </tr> <tr> <td> <div class="G">nāgamūle abujjhatha.</div> </td> </tr> </table> </div>
</div>
<div class="q" id="p_21Bu_433"> <div class="divNumber">23.</div> <div class="p"> <table class="singleColumn"> <tr> <td> <div class="pN">433</div> <div class="G">Padumo kuñjaro ceva,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Sirīmā ceva yasavatī,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_434"> <div class="divNumber">24.</div> <div class="p"> <table class="singleColumn"> <tr> <td> <div class="pN">434</div> <div class="G">Uccattanena so buddho,</div> </td> </tr> <tr> <td> <div class="G">asītihatthamuggato;</div> </td> </tr> <tr> <td> <div class="G">Obhāseti disā sabbā,</div> </td> </tr> <tr> <td> <div class="G">indaketuva uggato.</div> </td> </tr> </table> </div>
</div>
<div class="q" id="p_21Bu_435"> <div class="divNumber">25.</div> <div class="p"> <table class="singleColumn"> <tr> <td> <div class="pN">435</div> <div class="G">Tassa sarīre nibbattā,</div> </td> </tr> <tr> <td> <div class="G">pabhāmālā anuttarā;</div> </td> </tr> <tr> <td> <div class="G">Divā vā yadi vā rattiṁ,</div> </td> </tr> <tr> <td> <div class="G">samantā pharati yojanaṁ.</div> </td> </tr> </table> </div>
</div>
<div class="q" id="p_21Bu_436"> <div class="divNumber">26.</div> <div class="p"> <table class="singleColumn"> <tr> <td> <div class="pN">436</div> <div class="G">Saṭṭhivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_437"> <div class="divNumber">27.</div> <div class="p"> <table class="singleColumn"> <tr> <td> <div class="pN">437</div> <div class="G">Dassayitvā buddhabalaṁ,</div> </td> </tr> <tr> <td> <div class="G">amataṁ loke pakāsayaṁ;</div> </td> </tr> <tr> <td> <div class="G">Nibbāyi anupādāno,</div> </td> </tr> <tr> <td> <div class="G">yathaggupādānasaṅkhayā.</div> </td> </tr> </table> </div>
</div>
<div class="q" id="p_21Bu_438"> <div class="divNumber">28.</div> <div class="p"> <table class="singleColumn"> <tr> <td> <div class="pN">438</div> <div class="G">So ca kāyo ratananibho,</div> </td> </tr> <tr> <td> <div class="G">so ca dhammo asādiso;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_439"> <div class="divNumber">29.</div> <div class="p"> <table class="singleColumn"> <tr> <td> <div class="pN">439</div> <div class="G">Revato yasadharo buddho,</div> </td> </tr> <tr> <td> <div class="G">Nibbuto so mahāpure;</div> </td> </tr> <tr> <td> <div class="G">Dhātuvitthārikaṁ āsi,</div> </td> </tr> <tr> <td> <div class="G">Tesu tesu padesato”ti. (432)</div> </td> </tr> </table> </div>
</div>
<div class="CENTER" id="p_21Bu_440">
<span class="pN">440</span>Revatassa bhagavato vaṁso pañcamo.</div>
</html>
