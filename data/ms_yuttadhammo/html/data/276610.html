<html>
<div class="i">2.3.1.4 Aññaviññāpanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Aññaviññāpanasikkhāpada</div>
<div class="q" id="p_2V_2463"> <div class="divNumber">748.</div> <div class="p">
<span class="pN">2463</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī gilānā hoti. Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ etadavoca— “kiṁ te, ayye, aphāsu, kiṁ āharīyatū”ti? “Sappinā me, āvuso, attho”ti. Atha kho so upāsako aññatarassa āpaṇikassa gharā kahāpaṇassa sappiṁ āharitvā thullanandāya bhikkhuniyā adāsi. Thullanandā bhikkhunī evamāha— “na me, āvuso, sappinā attho; telena me attho”ti. Atha kho so upāsako yena so āpaṇiko tenupasaṅkami; upasaṅkamitvā taṁ āpaṇikaṁ etadavoca— “na kirāyyo, ayyāya sappinā attho, telena attho. Handa te sappiṁ, telaṁ me dehī”ti. “Sace mayaṁ, ayyo, vikkītaṁ bhaṇḍaṁ puna ādiyissāma, kadā amhākaṁ bhaṇḍaṁ vikkāyissati; sappissa kayena sappi haṭaṁ, telassa kayaṁ āhara, telaṁ harissasī”ti. Atha kho so upāsako ujjhāyati khiyyati vipāceti— “kathañhi nāma ayyā thullanandā aññaṁ viññāpetvā aññaṁ viññāpessatī”ti. </div>
</div>
<div class="q" id="p_2V_2464"> <div class="p">
<span class="pN">2464</span>Assosuṁ kho bhikkhuniyo tassa upāsakassa ujjhāyantassa khiyyantassa vipācentassa. Yā tā bhikkhuniyo appicchā…pe… tā ujjhāyanti khiyyanti vipācenti…pe… atha kho tā bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ…pe… “saccaṁ kira, bhikkhave, thullanandā bhikkhunī aññaṁ viññāpetvā aññaṁ viññāpetī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī aññaṁ viññāpetvā aññaṁ viññāpessati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2465"> <div class="divNumber">749.</div> <div class="p">
<span class="pN">2465</span><span class="bold">“Yā pana bhikkhunī aññaṁ viññāpetvā aññaṁ viññāpeyya, nissaggiyaṁ pācittiyan”</span>ti. (<span class="italic">4</span>:<span class="bold">29</span>) </div>
</div>
<div class="q" id="p_2V_2466"> <div class="divNumber">750.</div> <div class="p">
<span class="pN">2466</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2467"> <div class="p">
<span class="pN">2467</span><span class="bold">Aññaṁ viññāpetvā</span>ti yaṁ kiñci viññāpetvā. </div>
</div>
<div class="q" id="p_2V_2468"> <div class="p">
<span class="pN">2468</span><span class="bold">Aññaṁ viññāpeyyā</span>ti taṁ ṭhapetvā aññaṁ viññāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe… “idaṁ me, ayye, aññaṁ viññāpetvā aññaṁ viññāpitaṁ nissaggiyaṁ, imāhaṁ saṁghassa nissajjāmī”ti…pe… dadeyyā”ti…pe… dadeyyun”ti…pe… ayyāya dammī”ti. </div>
</div>
<div class="q" id="p_2V_2469"> <div class="divNumber">751.</div> <div class="p">
<span class="pN">2469</span>Aññe aññasaññā aññaṁ viññāpeti, nissaggiyaṁ pācittiyaṁ. Aññe vematikā aññaṁ viññāpeti, nissaggiyaṁ pācittiyaṁ. Aññe anaññasaññā aññaṁ viññāpeti, nissaggiyaṁ pācittiyaṁ. </div>
</div>
<div class="q" id="p_2V_2470"> <div class="p">
<span class="pN">2470</span>Anaññe aññasaññā anaññaṁ viññāpeti, āpatti dukkaṭassa. Anaññe vematikā anaññaṁ viññāpeti, āpatti dukkaṭassa. Anaññe anaññasaññā, anāpatti. </div>
</div>
<div class="q" id="p_2V_2471"> <div class="divNumber">752.</div> <div class="p">
<span class="pN">2471</span>Anāpatti— taññeva viññāpeti, aññañca viññāpeti, ānisaṁsaṁ dassetvā viññāpeti, ummattikāya, ādikammikāyāti. </div>
</div>
<div class="CENTER" id="p_2V_2472">
<span class="pN">2472</span>Catutthasikkhāpadaṁ niṭṭhitaṁ.</div>
</html>
