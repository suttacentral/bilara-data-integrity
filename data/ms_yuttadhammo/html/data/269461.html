<html>
<div class="i">2.1.5 Dhotakamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Dhotakamāṇavapucchāniddesa</div>
<div class="q" id="p_25Cn_481"> <div class="divNumber">30.</div> <div class="p"> <table class="singleColumn"> <tr> <td> <div class="pN">481</div> <div class="G"><span class="bold">Pucchāmi taṁ bhagavā brūhi metaṁ, <span class="gathaQuote">(iccāyasmā dhotako)</span></span></div> </td> </tr> <tr> <td> <div class="G"><span class="bold">Vācābhikaṅkhāmi mahesi tuyhaṁ;</span></div> </td> </tr> <tr> <td> <div class="G"><span class="bold">Tava sutvāna nigghosaṁ,</span></div> </td> </tr> <tr> <td> <div class="G">
<span class="bold">Sikkhe nibbānamattano.</span> (1) </div> </td> </tr> </table> </div>
</div>
<div class="q" id="p_25Cn_482"> <div class="p">
<span class="pN">482</span><span class="bold">Pucchāmi taṁ bhagavā brūhi metan</span>ti. <span class="bold">Pucchāmī</span>ti tisso pucchā— adiṭṭhajotanā pucchā, diṭṭhasaṁsandanā pucchā, vimaticchedanā pucchā…pe… imā tisso pucchā…pe… nibbānapucchā. <span class="bold">Pucchāmi tan</span>ti pucchāmi taṁ yācāmi taṁ ajjhesāmi taṁ pasādemi taṁ, kathayassu meti— pucchāmi taṁ. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti. <span class="bold">Brūhi metan</span>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— pucchāmi taṁ bhagavā brūhi metaṁ. </div>
</div>
<div class="q" id="p_25Cn_483"> <div class="p">
<span class="pN">483</span><span class="bold">Iccāyasmā dhotako</span>ti. <span class="bold">Iccā</span>ti padasandhi…pe… <span class="bold">āyasmā</span>ti piyavacanaṁ garuvacanaṁ sagāravasappatissādhivacanametaṁ āyasmāti. <span class="bold">Dhotako</span>ti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti— iccāyasmā dhotako. </div>
</div>
<div class="q" id="p_25Cn_484"> <div class="p">
<span class="pN">484</span><span class="bold">Vācābhikaṅkhāmi mahesi tuyhan</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ kaṅkhāmi abhikaṅkhāmi icchāmi sādiyāmi patthayāmi pihayāmi abhijappāmi. <span class="bold">Mahesī</span>ti kiṁ mahesi bhagavā? Mahantaṁ sīlakkhandhaṁ esī gavesī pariyesīti mahesi…pe… kahaṁ narāsabhoti mahesīti— vācābhikaṅkhāmi mahesi tuyhaṁ. </div>
</div>
<div class="q" id="p_25Cn_485"> <div class="p">
<span class="pN">485</span><span class="bold">Tava sutvāna nigghosan</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvāti— tava sutvāna nigghosaṁ. </div>
</div>
<div class="q" id="p_25Cn_486"> <div class="p">
<span class="pN">486</span><span class="bold">Sikkhe nibbānamattano</span>ti. <span class="bold">Sikkhā</span>ti tisso sikkhā— adhisīlasikkhā, adhicittasikkhā, adhipaññāsikkhā…pe… ayaṁ adhipaññāsikkhā. <span class="bold">Nibbānamattano</span>ti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya…pe… sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. Imā tisso sikkhāyo āvajjanto sikkheyya, jānanto sikkheyya, passanto sikkheyya, paccavekkhanto sikkheyya, cittaṁ padahanto sikkheyya, saddhāya adhimuccanto sikkheyya, vīriyaṁ paggaṇhanto sikkheyya, satiṁ upaṭṭhapento sikkheyya, cittaṁ samādahanto sikkheyya, paññāya pajānanto sikkheyya, abhiññeyyaṁ abhijānanto sikkheyya, pariññeyyaṁ parijānanto sikkheyya, pahātabbaṁ pajahanto sikkheyya, bhāvetabbaṁ bhāvento sikkheyya, sacchikātabbaṁ sacchikaronto sikkheyya, ācareyya samācareyya samādāya vatteyyāti— sikkhe nibbānamattano. Tenāha so brāhmaṇo— </div>
</div>
<div class="q" id="p_25Cn_487"> <div class="p"> <table class="singleColumn"> <tr> <td> <div class="pN">487</div> <div class="G">“Pucchāmi taṁ bhagavā brūhi metaṁ, <span class="gathaQuote">(iccāyasmā dhotako)</span>
</div> </td> </tr> <tr> <td> <div class="G">Vācābhikaṅkhāmi mahesi tuyhaṁ;</div> </td> </tr> <tr> <td> <div class="G">Tava sutvāna nigghosaṁ,</div> </td> </tr> <tr> <td> <div class="G">Sikkhe nibbānamattano”ti.</div> </td> </tr> </table> </div>
</div>
<div class="q" id="p_25Cn_488"> <div class="divNumber">31.</div> <div class="p"> <table class="singleColumn"> <tr> <td> <div class="pN">488</div> <div class="G"><span class="bold">Tenahātappaṁ karohi, <span class="gathaQuote">(dhotakāti bhagavā)</span></span></div> </td> </tr> <tr> <td> <div class="G"><span class="bold">Idheva nipako sato;</span></div> </td> </tr> <tr> <td> <div class="G"><span class="bold">Ito sutvāna nigghosaṁ,</span></div> </td> </tr> <tr> <td> <div class="G">
<span class="bold">Sikkhe nibbānamattano.</span> (2) </div> </td> </tr> </table> </div>
</div>
<div class="q" id="p_25Cn_489"> <div class="p">
<span class="pN">489</span><span class="bold">Tenahātappaṁ karohī</span>ti ātappaṁ karohi, ussāhaṁ karohi, ussoḷhiṁ karohi, thāmaṁ karohi, dhitiṁ karohi, vīriyaṁ karohi, chandaṁ janehi sañjanehi upaṭṭhapehi samuṭṭhapehi nibbattehi abhinibbattehīti— tenahātappaṁ karohi. </div>
</div>
<div class="q" id="p_25Cn_490"> <div class="p">
<span class="pN">490</span><span class="bold">Dhotakā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— dhotakāti bhagavā. </div>
</div>
<div class="q" id="p_25Cn_491"> <div class="p">
<span class="pN">491</span><span class="bold">Idheva nipako sato</span>ti. <span class="bold">Idhā</span>ti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloke. <span class="bold">Nipako</span>ti nipako paṇḍito paññavā buddhimā ñāṇī vibhāvī medhāvī. <span class="bold">Sato</span>ti catūhi kāraṇehi sato— kāye kāyānupassanāsatipaṭṭhānaṁ bhāvento sato…pe… so vuccati satoti— idheva nipako sato. </div>
</div>
<div class="q" id="p_25Cn_492"> <div class="p">
<span class="pN">492</span><span class="bold">Ito sutvāna nigghosan</span>ti ito mayhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggaṇhitvā upadhārayitvā upalakkhayitvāti— ito sutvāna nigghosaṁ. </div>
</div>
<div class="q" id="p_25Cn_493"> <div class="p">
<span class="pN">493</span><span class="bold">Sikkhe nibbānamattano</span>ti. <span class="bold">Sikkhā</span>ti tisso sikkhā— adhisīlasikkhā, adhicittasikkhā, adhipaññāsikkhā…pe… ayaṁ adhipaññāsikkhā. <span class="bold">Nibbānamattano</span>ti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya…pe… sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. Imā tisso sikkhāyo āvajjanto sikkheyya, jānanto sikkheyya…pe… sacchikātabbaṁ sacchikaronto sikkheyya, ācareyya samācareyya samādāya vatteyyāti— sikkhe nibbānamattano. Tenāha bhagavā— </div>
</div>
<div class="q" id="p_25Cn_494"> <div class="p"> <table class="singleColumn"> <tr> <td> <div class="pN">494</div> <div class="G">“Tenahātappaṁ karohi, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Idheva nipako sato;</div> </td> </tr> <tr> <td> <div class="G">Ito sutvāna nigghosaṁ,</div> </td> </tr> <tr> <td> <div class="G">Sikkhe nibbānamattano”ti.</div> </td> </tr> </table> </div>
</div>
<div class="q" id="p_25Cn_495"> <div class="divNumber">32.</div> <div class="p"> <table class="singleColumn"> <tr> <td> <div class="pN">495</div> <div class="G"><span class="bold">Passāmahaṁ devamanussaloke,</span></div> </td> </tr> <tr> <td> <div class="G"><span class="bold">Akiñcanaṁ brāhmaṇamiriyamānaṁ;</span></div> </td> </tr> <tr> <td> <div class="G"><span class="bold">Taṁ taṁ namassāmi samantacakkhu,</span></div> </td> </tr> <tr> <td> <div class="G">
<span class="bold">Pamuñca maṁ sakka kathaṁkathāhi.</span> (3) </div> </td> </tr> </table> </div>
</div>
<div class="q" id="p_25Cn_496"> <div class="p">
<span class="pN">496</span><span class="bold">Passāmahaṁ devamanussaloke</span>ti. <span class="bold">Devā</span>ti tayo devā— sammutidevā, upapattidevā, visuddhidevā. Katame sammutidevā? Sammutidevā vuccanti rājāno ca rājakumārā ca deviyo ca. Ime vuccanti sammutidevā. Katame upapattidevā? Upapattidevā vuccanti cātumahārājikā devā tāvatiṁsā devā yāmā devā tusitā devā nimmānaratī devā paranimmitavasavattī devā brahmakāyikā devā ye ca devā taduttari. Ime vuccanti upapattidevā. Katame visuddhidevā? Visuddhidevā vuccanti tathāgatasāvakā arahanto khīṇāsavā ye ca paccekabuddhā. Ime vuccanti visuddhidevā. Bhagavā sammutidevānañca upapattidevānañca visuddhidevānañca devo ca atidevo ca devātidevo ca sīhasīho nāganāgo gaṇigaṇī munimunī rājarājā. <span class="bold">Passāmahaṁ devamanussaloke</span>ti manussaloke devaṁ passāmi atidevaṁ passāmi devātidevaṁ passāmi dakkhāmi olokemi nijjhāyāmi upaparikkhāmīti— passāmahaṁ devamanussaloke. </div>
</div>
<div class="q" id="p_25Cn_497"> <div class="p">
<span class="pN">497</span><span class="bold">Ākiñcanaṁ brāhmaṇamiriyamānan</span>ti. <span class="bold">Akiñcanan</span>ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ, te kiñcanā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā, tasmā buddho akiñcano. <span class="bold">Brāhmaṇo</span>ti bhagavā sattannaṁ dhammānaṁ bāhitattā brāhmaṇo— sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti, bāhitāssa honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. </div>
</div>
<div class="q" id="p_25Cn_498"> <div class="p"> <table class="singleColumn"> <tr> <td> <div class="pN">498</div> <div class="G">Bāhitvā sabbapāpakāni, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Vimalo sādhusamāhito ṭhitatto;</div> </td> </tr> <tr> <td> <div class="G">Saṁsāramaticca kevalī so,</div> </td> </tr> <tr> <td> <div class="G">Asito tādi pavuccate sa brahmāti.</div> </td> </tr> </table> </div>
</div>
<div class="q" id="p_25Cn_499"> <div class="p">
<span class="pN">499</span><span class="bold">Iriyamānan</span>ti carantaṁ viharantaṁ iriyantaṁ vattentaṁ pālentaṁ yapentaṁ yāpentanti— akiñcanaṁ brāhmaṇamiriyamānaṁ. </div>
</div>
<div class="q" id="p_25Cn_500"> <div class="p">
<span class="pN">500</span><span class="bold">Taṁ taṁ namassāmi samantacakkhū</span>ti. <span class="bold">Tan</span>ti bhagavantaṁ bhaṇati. <span class="bold">Namassāmī</span>ti kāyena vā namassāmi, vācāya vā namassāmi, cittena vā namassāmi, anvatthapaṭipattiyā vā namassāmi, dhammānudhammapaṭipattiyā vā namassāmi sakkaromi garuṁ karomi mānemi pūjemi. <span class="bold">Samantacakkhū</span>ti samantacakkhu vuccati sabbaññutañāṇaṁ. Bhagavā sabbaññutañāṇena upeto samupeto upāgato samupāgato upapanno samupapanno samannāgato. </div>
</div>
<div class="q" id="p_25Cn_501"> <div class="p"> <table class="singleColumn"> <tr> <td> <div class="pN">501</div> <div class="G">“Na tassa addiṭṭhamidhatthi kiñci,</div> </td> </tr> <tr> <td> <div class="G">Atho aviññātamajānitabbaṁ;</div> </td> </tr> <tr> <td> <div class="G">Sabbaṁ abhiññāsi yadatthi neyyaṁ,</div> </td> </tr> <tr> <td> <div class="G">Tathāgato tena samantacakkhū”ti.</div> </td> </tr> </table> </div>
</div>
<div class="q" id="p_25Cn_502"> <div class="p">
<span class="pN">502</span>Taṁ taṁ namassāmi samantacakkhu. </div>
</div>
<div class="q" id="p_25Cn_503"> <div class="p">
<span class="pN">503</span><span class="bold">Pamuñca maṁ sakka kathaṁkathāhī</span>ti. <span class="bold">Sakkā</span>ti sakko bhagavā sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṁ— saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. Imehi anekavidhehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. Kathaṁkathā vuccati vicikicchā. Dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā. Yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā chambhitattaṁ cittassa manovilekho. <span class="bold">Pamuñca maṁ sakka kathaṁkathāhī</span>ti muñca maṁ pamuñca maṁ mocehi maṁ pamocehi maṁ uddhara maṁ samuddhara maṁ vuṭṭhāpehi maṁ kathaṁkathāsallatoti— pamuñca maṁ sakka kathaṁkathāhi. Tenāha so brāhmaṇo— </div>
</div>
<div class="q" id="p_25Cn_504"> <div class="p"> <table class="singleColumn"> <tr> <td> <div class="pN">504</div> <div class="G">“Passāmahaṁ devamanussaloke,</div> </td> </tr> <tr> <td> <div class="G">Akiñcanaṁ brāhmaṇamiriyamānaṁ;</div> </td> </tr> <tr> <td> <div class="G">Taṁ taṁ namassāmi samantacakkhu,</div> </td> </tr> <tr> <td> <div class="G">Pamuñca maṁ sakka kathaṁkathāhī”ti.</div> </td> </tr> </table> </div>
</div>
<div class="q" id="p_25Cn_505"> <div class="divNumber">33.</div> <div class="p"> <table class="singleColumn"> <tr> <td> <div class="pN">505</div> <div class="G"><span class="bold">Nāhaṁ sahissāmi pamocanāya,</span></div> </td> </tr> <tr> <td> <div class="G"><span class="bold">Kathaṁkathiṁ dhotaka kañci loke;</span></div> </td> </tr> <tr> <td> <div class="G"><span class="bold">Dhammañca seṭṭhaṁ abhijānamāno,</span></div> </td> </tr> <tr> <td> <div class="G">
<span class="bold">Evaṁ tuvaṁ oghamimaṁ taresi.</span> (4) </div> </td> </tr> </table> </div>
</div>
<div class="q" id="p_25Cn_506"> <div class="p">
<span class="pN">506</span><span class="bold">Nāhaṁ sahissāmi pamocanāyā</span>ti nāhaṁ taṁ sakkomi muñcituṁ pamuñcituṁ mocetuṁ pamocetuṁ uddharituṁ samuddharituṁ uṭṭhāpetuṁ samuṭṭhāpetuṁ kathaṁkathāsallatoti. Evampi nāhaṁ sahissāmi pamocanāya. Atha vā na īhāmi na samīhāmi na ussahāmi na vāyamāmi na ussāhaṁ karomi na ussoḷhiṁ karomi na thāmaṁ karomi na dhitiṁ karomi na vīriyaṁ karomi na chandaṁ janemi na sañjanemi na nibbattemi na abhinibbattemi assaddhe puggale acchandike kusīte hīnavīriye appaṭipajjamāne dhammadesanāyāti. Evampi nāhaṁ sahissāmi pamocanāya. Atha vā natthañño koci mocetā. Te yadi moceyyuṁ sakena thāmena sakena balena sakena vīriyena sakena parakkamena sakena purisathāmena sakena purisabalena sakena purisavīriyena sakena purisaparakkamena attanā sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjamānā moceyyunti. Evampi nāhaṁ sahissāmi pamocanāya. </div>
</div>
<div class="q" id="p_25Cn_507"> <div class="p">
<span class="pN">507</span>Vuttañhetaṁ bhagavatā— “so vata, cunda, attanā palipapalipanno paraṁ palipapalipannaṁ uddharissatīti netaṁ ṭhānaṁ vijjati. So vata, cunda, attanā adanto avinīto aparinibbuto paraṁ damessati vinessati parinibbāpessatīti netaṁ ṭhānaṁ vijjatī”ti. Evampi nāhaṁ sahissāmi pamocanāya. </div>
</div>
<div class="q" id="p_25Cn_508"> <div class="p">
<span class="pN">508</span>Vuttañhetaṁ bhagavatā— </div>
</div>
<div class="q" id="p_25Cn_509"> <div class="p"> <table class="singleColumn"> <tr> <td> <div class="pN">509</div> <div class="G">“Attanā hi kataṁ pāpaṁ,</div> </td> </tr> <tr> <td> <div class="G">attanā saṅkilissati;</div> </td> </tr> <tr> <td> <div class="G">Attanā akataṁ pāpaṁ,</div> </td> </tr> <tr> <td> <div class="G">attanāva visujjhati;</div> </td> </tr> <tr> <td> <div class="G">Suddhi asuddhi paccattaṁ,</div> </td> </tr> <tr> <td> <div class="G">nāñño aññaṁ visodhaye”ti.</div> </td> </tr> </table> </div>
</div>
<div class="q" id="p_25Cn_510"> <div class="p">
<span class="pN">510</span>Evampi nāhaṁ sahissāmi pamocanāya. </div>
</div>
<div class="q" id="p_25Cn_511"> <div class="p">
<span class="pN">511</span>Vuttañhetaṁ bhagavatā— “evameva kho, brāhmaṇa, tiṭṭhateva nibbānaṁ tiṭṭhati nibbānagāmī maggo tiṭṭhāmahaṁ samādapetā, atha ca pana mama sāvakā mayā evaṁ ovadiyamānā evaṁ anusāsiyamānā appekacce accantaniṭṭhaṁ nibbānaṁ ārādhenti ekacce nārādhentīti. Ettha kyāhaṁ, brāhmaṇa karomi? Maggakkhāyī, brāhmaṇa, tathāgato. Maggaṁ buddho ācikkhati. Attanā paṭipajjamānā mucceyyunti. Evampi nāhaṁ sahissāmi pamocanāya. </div>
</div>
<div class="q" id="p_25Cn_512"> <div class="p">
<span class="pN">512</span><span class="bold">Kathaṁkathiṁ dhotaka kañci loke</span>ti kathaṁkathiṁ puggalaṁ sakaṅkhaṁ sakhilaṁ sadveḷhakaṁ savicikicchaṁ. <span class="bold">Kañcī</span>ti kañci khattiyaṁ vā brāhmaṇaṁ vā vessaṁ vā suddaṁ vā gahaṭṭhaṁ vā pabbajitaṁ vā devaṁ vā manussaṁ vā. <span class="bold">Loke</span>ti apāyaloke…pe… āyatanaloketi— kathaṁkathiṁ dhotaka kañci loke. </div>
</div>
<div class="q" id="p_25Cn_513"> <div class="p">
<span class="pN">513</span><span class="bold">Dhammañca seṭṭhaṁ abhijānamāno</span>ti dhammaṁ seṭṭhaṁ vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Seṭṭhan</span>ti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ dhammaṁ ājānamāno vijānamāno paṭivijānamāno paṭivijjhamānoti— dhammañca seṭṭhaṁ abhijānamāno. </div>
</div>
<div class="q" id="p_25Cn_514"> <div class="p">
<span class="pN">514</span><span class="bold">Evaṁ tuvaṁ oghamimaṁ taresī</span>ti evaṁ kāmoghaṁ bhavoghaṁ diṭṭhoghaṁ avijjoghaṁ tareyyāsi uttareyyāsi patareyyāsi samatikkameyyāsi vītivatteyyāsīti— evaṁ tuvaṁ oghamimaṁ taresi. Tenāha bhagavā— </div>
</div>
<div class="q" id="p_25Cn_515"> <div class="p"> <table class="singleColumn"> <tr> <td> <div class="pN">515</div> <div class="G">“Nāhaṁ sahissāmi pamocanāya,</div> </td> </tr> <tr> <td> <div class="G">Kathaṁkathiṁ dhotaka kañci loke;</div> </td> </tr> <tr> <td> <div class="G">Dhammañca seṭṭhaṁ abhijānamāno,</div> </td> </tr> <tr> <td> <div class="G">Evaṁ tuvaṁ oghamimaṁ taresī”ti.</div> </td> </tr> </table> </div>
</div>
<div class="q" id="p_25Cn_516"> <div class="divNumber">34.</div> <div class="p"> <table class="singleColumn"> <tr> <td> <div class="pN">516</div> <div class="G"><span class="bold">Anusāsa brahme karuṇāyamāno,</span></div> </td> </tr> <tr> <td> <div class="G"><span class="bold">Vivekadhammaṁ yamahaṁ vijaññaṁ;</span></div> </td> </tr> <tr> <td> <div class="G">
<span class="bold">Yathāhaṁ ākāsova abyāpajjamāno</span>, </div> </td> </tr> <tr> <td> <div class="G">
<span class="bold">Idheva santo asito careyyaṁ.</span> (5) </div> </td> </tr> </table> </div>
</div>
<div class="q" id="p_25Cn_517"> <div class="p">
<span class="pN">517</span><span class="bold">Anusāsa brahme karuṇāyamāno</span>ti anusāsa brahme anuggaṇha brahme anukampa brahmeti— anusāsa brahme. <span class="bold">Karuṇāyamāno</span>ti karuṇāyamāno anudayamāno anurakkhamāno anuggaṇhamāno anukampamānoti— anusāsa brahme karuṇāyamāno. </div>
</div>
<div class="q" id="p_25Cn_518"> <div class="p">
<span class="pN">518</span><span class="bold">Vivekadhammaṁ yamahaṁ vijaññan</span>ti vivekadhammaṁ vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Yamahaṁ vijaññan</span>ti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti— vivekadhammaṁ yamahaṁ vijaññaṁ. </div>
</div>
<div class="q" id="p_25Cn_519"> <div class="p">
<span class="pN">519</span><span class="bold">Yathāhaṁ ākāsova abyāpajjamāno</span>ti yathā ākāso na pajjati na gaṇhati na bajjhati na palibajjhati, evaṁ apajjamāno agaṇhamāno abajjhamāno apalibajjhamānoti— evampi ākāsova abyāpajjamāno. Yathā ākāso na rajjati lākhāya vā haliddiyā vā nīliyā vā mañjeṭṭhāya vā evaṁ arajjamāno adussamāno amuyhamāno akilissamānoti— evampi ākāsova abyāpajjamāno. Yathā ākāso na kuppati na byāpajjati na patilīyati na paṭihaññati, evaṁ akuppamāno abyāpajjamāno appatilīyamāno appaṭihaññamāno appaṭihatamānoti— evampi ākāsova abyāpajjamāno. </div>
</div>
<div class="q" id="p_25Cn_520"> <div class="p">
<span class="pN">520</span><span class="bold">Idheva santo asito careyyan</span>ti. <span class="bold">Idheva santo</span>ti idheva santo samāno idheva nisinno samāno imasmiṁyeva āsane nisinno samāno imissāyeva parisāya nisinno samānoti, evampi— idheva santo. Atha vā idheva santo upasanto vūpasanto nibbuto paṭippassaddhoti, evampi— idheva santo. <span class="bold">Asito</span>ti dve nissayā— taṇhānissayo ca diṭṭhinissayo ca…pe… ayaṁ taṇhānissayo…pe… ayaṁ diṭṭhinissayo… taṇhānissayaṁ pahāya diṭṭhinissayaṁ paṭinissajjitvā cakkhuṁ anissito, sotaṁ anissito, ghānaṁ anissito, jivhaṁ anissito, kāyaṁ anissito, manaṁ anissito, rūpe… sadde… gandhe… rase… phoṭṭhabbe… dhamme… kulaṁ… gaṇaṁ… āvāsaṁ… lābhaṁ… yasaṁ… pasaṁsaṁ… sukhaṁ… cīvaraṁ… piṇḍapātaṁ… senāsanaṁ… gilānapaccayabhesajjaparikkhāraṁ… kāmadhātuṁ… rūpadhātuṁ… arūpadhātuṁ… kāmabhavaṁ… rūpabhavaṁ… arūpabhavaṁ… saññābhavaṁ… asaññābhavaṁ… nevasaññānāsaññābhavaṁ… ekavokārabhavaṁ… catuvokārabhavaṁ… pañcavokārabhavaṁ… atītaṁ… anāgataṁ… paccuppannaṁ… diṭṭhasutamutaviññātabbe dhamme asito anissito anallīno anupagato anajjhosito anadhimutto nikkhanto nissaṭo vippamutto visaṁyutto vimariyādikatena cetasā. <span class="bold">Careyyan</span>ti careyyaṁ vihareyyaṁ iriyeyyaṁ vatteyyaṁ pāleyyaṁ yapeyyaṁ yāpeyyanti— idheva santo asito careyyaṁ. Tenāha so brāhmaṇo— </div>
</div>
<div class="q" id="p_25Cn_521"> <div class="p"> <table class="singleColumn"> <tr> <td> <div class="pN">521</div> <div class="G">“Anusāsa brahme karuṇāyamāno,</div> </td> </tr> <tr> <td> <div class="G">Vivekadhammaṁ yamahaṁ vijaññaṁ;</div> </td> </tr> <tr> <td> <div class="G">Yathāhaṁ ākāsova abyāpajjamāno,</div> </td> </tr> <tr> <td> <div class="G">Idheva santo asito careyyan”ti.</div> </td> </tr> </table> </div>
</div>
<div class="q" id="p_25Cn_522"> <div class="divNumber">35.</div> <div class="p"> <table class="singleColumn"> <tr> <td> <div class="pN">522</div> <div class="G"><span class="bold">Kittayissāmi te santiṁ, <span class="gathaQuote">(dhotakāti bhagavā)</span></span></div> </td> </tr> <tr> <td> <div class="G"><span class="bold">Diṭṭhe dhamme anītihaṁ;</span></div> </td> </tr> <tr> <td> <div class="G"><span class="bold">Yaṁ viditvā sato caraṁ,</span></div> </td> </tr> <tr> <td> <div class="G">
<span class="bold">Tare loke visattikaṁ.</span> (6) </div> </td> </tr> </table> </div>
</div>
<div class="q" id="p_25Cn_523"> <div class="p">
<span class="pN">523</span><span class="bold">Kittayissāmi te santin</span>ti rāgassa santiṁ, dosassa santiṁ, mohassa santiṁ, kodhassa santiṁ, upanāhassa…pe… makkhassa… paḷāsassa… issāya… macchariyassa… māyāya… sāṭheyyassa… thambhassa… sārambhassa… mānassa… atimānassa… madassa… pamādassa… sabbakilesānaṁ… sabbaduccaritānaṁ… sabbadarathānaṁ… sabbapariḷāhānaṁ… sabbasantāpānaṁ… sabbākusalābhisaṅkhārānaṁ santiṁ upasantiṁ vūpasantiṁ nibbutiṁ paṭippassaddhiṁ kittayissāmi pakittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti— kittayissāmi te santiṁ. </div>
</div>
<div class="q" id="p_25Cn_524"> <div class="p">
<span class="pN">524</span><span class="bold">Dhotakāti bhagavā</span>ti. <span class="bold">Dhotakā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— dhotakāti bhagavā. </div>
</div>
<div class="q" id="p_25Cn_525"> <div class="p">
<span class="pN">525</span><span class="bold">Diṭṭhe dhamme anītihan</span>ti. <span class="bold">Diṭṭhe dhamme</span>ti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti…pe… yaṁ kiñci samudayadhammaṁ sabbaṁ taṁ nirodhadhammanti diṭṭhe dhamme ñāte dhamme tulite dhamme tīrite dhamme vibhāvite dhamme vibhūte dhammeti, evampi— diṭṭhe dhamme…pe…. Atha vā dukkhe diṭṭhe dukkhaṁ kathayissāmi, samudaye diṭṭhe samudayaṁ kathayissāmi, magge diṭṭhe maggaṁ kathayissāmi, nirodhe diṭṭhe nirodhaṁ kathayissāmīti, evampi— diṭṭhe dhamme…pe…. Atha vā sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti, evampi— diṭṭhe dhamme. <span class="bold">Anītihan</span>ti na itihītihaṁ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā sāmaṁ sayamabhiññātaṁ attapaccakkhadhammaṁ, taṁ kathayissāmīti— diṭṭhe dhamme anītihaṁ. </div>
</div>
<div class="q" id="p_25Cn_526"> <div class="p">
<span class="pN">526</span><span class="bold">Yaṁ viditvā sato caran</span>ti yaṁ viditaṁ katvā tulayitvā tīrayitvā vibhāvayitvā vibhūtaṁ katvā; “sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā; “sabbe saṅkhārā dukkhā”ti…pe… “sabbe dhammā anattā”ti…pe… “yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. <span class="bold">Sato</span>ti catūhi kāraṇehi sato— kāye kāyānupassanāsatipaṭṭhānaṁ bhāvento sato…pe… so vuccati sato. <span class="bold">Caran</span>ti caranto viharanto iriyanto vattento pālento yapento yāpentoti— yaṁ viditvā sato caraṁ. </div>
</div>
<div class="q" id="p_25Cn_527"> <div class="p">
<span class="pN">527</span><span class="bold">Tare loke visattikan</span>ti visattikā vuccati taṇhā. Yo rāgo sārāgo…pe… abhijjhā lobho akusalamūlaṁ. <span class="bold">Visattikā</span>ti kenaṭṭhena visattikā…pe… visaṭā vitthatāti visattikā. <span class="bold">Loke</span>ti apāyaloke…pe… āyatanaloke. <span class="bold">Tare loke visattikan</span>ti loke vesā visattikā, loke vetaṁ visattikaṁ sato tareyya uttareyya patareyya samatikkameyya vītivatteyyāti— tare loke visattikaṁ. Tenāha bhagavā— </div>
</div>
<div class="q" id="p_25Cn_528"> <div class="p"> <table class="singleColumn"> <tr> <td> <div class="pN">528</div> <div class="G">“Kittayissāmi te santiṁ, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Diṭṭhe dhamme anītihaṁ;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">Tare loke visattikan”ti.</div> </td> </tr> </table> </div>
</div>
<div class="q" id="p_25Cn_529"> <div class="divNumber">36.</div> <div class="p"> <table class="singleColumn"> <tr> <td> <div class="pN">529</div> <div class="G"><span class="bold">Tañcāhaṁ abhinandāmi,</span></div> </td> </tr> <tr> <td> <div class="G"><span class="bold">mahesi santimuttamaṁ;</span></div> </td> </tr> <tr> <td> <div class="G"><span class="bold">Yaṁ viditvā sato caraṁ,</span></div> </td> </tr> <tr> <td> <div class="G">
<span class="bold">tare loke visattikaṁ.</span> (7) </div> </td> </tr> </table> </div>
</div>
<div class="q" id="p_25Cn_530"> <div class="p">
<span class="pN">530</span><span class="bold">Tañcāhaṁ abhinandāmī</span>ti. <span class="bold">Tan</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmīti— tañcāhaṁ abhinandāmi. </div>
</div>
<div class="q" id="p_25Cn_531"> <div class="p">
<span class="pN">531</span><span class="bold">Mahesisantimuttaman</span>ti. <span class="bold">Mahesī</span>ti kiṁ mahesi bhagavā? Mahantaṁ sīlakkhandhaṁ esī gavesī pariyesīti mahesi, mahantaṁ samādhikkhandhaṁ…pe… kahaṁ narāsabhoti mahesi. <span class="bold">Santimuttaman</span>ti santi vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Uttaman</span>ti aggaṁ seṭṭhaṁ viseṭṭhaṁ pāmokkhaṁ uttamaṁ pavaranti— mahesi santimuttamaṁ. </div>
</div>
<div class="q" id="p_25Cn_532"> <div class="p">
<span class="pN">532</span><span class="bold">Yaṁ viditvā sato caran</span>ti yaṁ viditaṁ katvā…pe… “sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā; “sabbe saṅkhārā dukkhā”ti… “sabbe dhammā anattā”ti…pe… “yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. <span class="bold">Sato</span>ti catūhi kāraṇehi sato— kāye kāyānupassanāsatipaṭṭhānaṁ bhāvento sato…pe… so vuccati sato. <span class="bold">Caran</span>ti caranto…pe… yāpentoti— yaṁ viditvā sato caraṁ. </div>
</div>
<div class="q" id="p_25Cn_533"> <div class="p">
<span class="pN">533</span><span class="bold">Tare loke visattikan</span>ti. Visattikā vuccati taṇhā. Yo rāgo sārāgo…pe… abhijjhā lobho akusalamūlaṁ. <span class="bold">Visattikā</span>ti kenaṭṭhena visattikā…pe… visaṭā vitthatāti visattikā. <span class="bold">Loke</span>ti apāyaloke…pe… āyatanaloke. <span class="bold">Tare loke visattikan</span>ti loke vesā visattikā, loke vetaṁ visattikaṁ sato tareyyaṁ uttareyyaṁ…pe… vītivatteyyanti— tare loke visattikaṁ. Tenāha so brāhmaṇo— </div>
</div>
<div class="q" id="p_25Cn_534"> <div class="p"> <table class="singleColumn"> <tr> <td> <div class="pN">534</div> <div class="G">“Tañcāhaṁ abhinandāmi,</div> </td> </tr> <tr> <td> <div class="G">mahesi santimuttamaṁ;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">tare loke visattikan”ti.</div> </td> </tr> </table> </div>
</div>
<div class="q" id="p_25Cn_535"> <div class="divNumber">37.</div> <div class="p"> <table class="singleColumn"> <tr> <td> <div class="pN">535</div> <div class="G"><span class="bold">Yaṁ kiñci sampajānāsi, <span class="gathaQuote">(dhotakāti bhagavā)</span></span></div> </td> </tr> <tr> <td> <div class="G"><span class="bold">Uddhaṁ adho tiriyañcāpi majjhe;</span></div> </td> </tr> <tr> <td> <div class="G"><span class="bold">Etaṁ viditvā saṅgoti loke,</span></div> </td> </tr> <tr> <td> <div class="G">
<span class="bold">Bhavābhavāya mākāsi taṇhaṁ.</span> (8) </div> </td> </tr> </table> </div>
</div>
<div class="q" id="p_25Cn_536"> <div class="p">
<span class="pN">536</span><span class="bold">Yaṁ kiñci sampajānāsī</span>ti yaṁ kiñci sampajānāsi ājānāsi paṭivijānāsi paṭivijjhasīti— yaṁ kiñci sampajānāsi. <span class="bold">Dhotakāti bhagavā</span>ti. <span class="bold">Dhotakā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— dhotakāti bhagavā. </div>
</div>
<div class="q" id="p_25Cn_537"> <div class="p">
<span class="pN">537</span><span class="bold">Uddhaṁ adho tiriyañcāpi majjhe</span>ti. <span class="bold">Uddhan</span>ti anāgataṁ; <span class="bold">adho</span>ti atītaṁ; <span class="bold">tiriyañcāpi majjhe</span>ti paccuppannaṁ. <span class="bold">Uddhan</span>ti devaloko; <span class="bold">adho</span>ti apāyaloko; <span class="bold">tiriyañcāpi majjhe</span>ti manussaloko. Atha vā <span class="bold">uddhan</span>ti kusalā dhammā; <span class="bold">adho</span>ti akusalā dhammā; <span class="bold">tiriyañcāpi majjhe</span>ti abyākatā dhammā. <span class="bold">Uddhan</span>ti arūpadhātu; <span class="bold">adho</span>ti kāmadhātu; <span class="bold">tiriyañcāpi majjhe</span>ti rūpadhātu. <span class="bold">Uddhan</span>ti sukhā vedanā; <span class="bold">adho</span>ti dukkhā vedanā; <span class="bold">tiriyañcāpi majjhe</span>ti adukkhamasukhā vedanā. <span class="bold">Uddhan</span>ti uddhaṁ pādatalā; <span class="bold">adho</span>ti adho kesamatthakā; <span class="bold">tiriyañcāpi majjhe</span>ti vemajjheti— uddhaṁ adho tiriyañcāpi majjhe. </div>
</div>
<div class="q" id="p_25Cn_538"> <div class="p">
<span class="pN">538</span><span class="bold">Etaṁ viditvā saṅgoti loke</span>ti saṅgo eso lagganaṁ etaṁ bandhanaṁ etaṁ palibodho esoti ñatvā jānitvā tulayitvā tīrayitvā vibhāvayitvā vibhūtaṁ katvāti— etaṁ viditvā saṅgoti loke. </div>
</div>
<div class="q" id="p_25Cn_539"> <div class="p">
<span class="pN">539</span><span class="bold">Bhavābhavāya mākāsi taṇhan</span>ti. <span class="bold">Taṇhā</span>ti rūpataṇhā saddataṇhā…pe… dhammataṇhā. <span class="bold">Bhavābhavāyā</span>ti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya, punappunagatiyā punappunaupapattiyā punappunapaṭisandhiyā punappunaattabhāvābhinibbattiyā taṇhaṁ mākāsi mā janesi mā sañjanesi mā nibbattesi mābhinibbattesi, pajaha vinodehi byantīkarohi anabhāvaṁ gamehīti— bhavābhavāya mākāsi taṇhanti. Tenāha bhagavā— </div>
</div>
<div class="q" id="p_25Cn_540"> <div class="p"> <table class="singleColumn"> <tr> <td> <div class="pN">540</div> <div class="G">“Yaṁ kiñci sampajānāsi, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Uddhaṁ adho tiriyañcāpi majjhe;</div> </td> </tr> <tr> <td> <div class="G">Etaṁ viditvā saṅgoti loke,</div> </td> </tr> <tr> <td> <div class="G">Bhavābhavāya mākāsi taṇhan”ti.</div> </td> </tr> </table> </div>
</div>
<div class="q" id="p_25Cn_541"> <div class="p">
<span class="pN">541</span>Saha gāthāpariyosānā…pe… satthā me, bhante bhagavā, sāvakohamasmīti. </div>
</div>
<div class="CENTER" id="p_25Cn_542">
<span class="pN">542</span>Dhotakamāṇavapucchāniddeso pañcamo.</div>
</html>
