<html>
<div class="i">4.1.1 Tapokammasutta</div>
<div class="h">Mārasaṁyutta</div>
<div class="h">Paṭhamavagga</div>
<div class="h">Tapokammasutta</div>
<div class="q" id="p_12S1_769"> <div class="divNumber">137.</div> <div class="p">
<span class="pN">769</span>Evaṁ me sutaṁ— ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṁ cetaso parivitakko udapādi— “mutto vatamhi tāya dukkarakārikāya. Sādhu mutto vatamhi tāya anatthasaṁhitāya dukkarakārikāya. Sādhu vatamhi mutto bodhiṁ samajjhagan”ti. </div>
</div>
<div class="q" id="p_12S1_770"> <div class="p">
<span class="pN">770</span>Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi— </div>
</div>
<div class="q" id="p_12S1_771"> <div class="p"> <table class="singleColumn"> <tr> <td> <div class="pN">771</div> <div class="G">“Tapokammā apakkamma,</div> </td> </tr> <tr> <td> <div class="G">ye na sujjhanti māṇavā;</div> </td> </tr> <tr> <td> <div class="G">Asuddho maññasi suddho,</div> </td> </tr> <tr> <td> <div class="G">suddhimaggā aparaddho”ti.</div> </td> </tr> </table> </div>
</div>
<div class="q" id="p_12S1_772"> <div class="p">
<span class="pN">772</span>Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi— </div>
</div>
<div class="q" id="p_12S1_773"> <div class="p"> <table class="singleColumn"> <tr> <td> <div class="pN">773</div> <div class="G">“Anatthasaṁhitaṁ ñatvā,</div> </td> </tr> <tr> <td> <div class="G">yaṁ kiñci amaraṁ tapaṁ;</div> </td> </tr> <tr> <td> <div class="G">Sabbaṁ natthāvahaṁ hoti,</div> </td> </tr> <tr> <td> <div class="G">phiyārittaṁva dhammani.</div> </td> </tr> </table> </div>
</div>
<div class="q" id="p_12S1_774"> <div class="p"> <table class="singleColumn"> <tr> <td> <div class="pN">774</div> <div class="G">Sīlaṁ samādhi paññañca,</div> </td> </tr> <tr> <td> <div class="G">Maggaṁ bodhāya bhāvayaṁ;</div> </td> </tr> <tr> <td> <div class="G">Pattosmi paramaṁ suddhiṁ,</div> </td> </tr> <tr> <td> <div class="G">Nihato tvamasi antakā”ti.</div> </td> </tr> </table> </div>
</div>
<div class="q" id="p_12S1_775"> <div class="p">
<span class="pN">775</span>Atha kho māro pāpimā “jānāti maṁ bhagavā, jānāti maṁ sugato”ti, dukkhī dummano tatthevantaradhāyīti. </div>
</div>
</html>
